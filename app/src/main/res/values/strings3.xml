<?xml version="1.0" encoding="utf-8"?>
<resources>

    <string-array name="text_of_chapters_halqa_latin">

        //1-bob
        <item>       … Hind ummonidan suzib borayotgan kemaning nomi “Urvatul vusqo” bo‘lib, yo‘lovchilar bu kemaga Indoneziya bandargohidan chiqib, Saudiya sohillarida tuproqqa tushadilar.
Musulmon shirkatiga tegishlik kema ming nafar yo‘lovchini sig‘diradi. Ular ichida har toifa insonlarni uchratish mumkin. Biroq kemaning qat’iy qoidasi bor: unda islomiy axloq hukm suradi. Kemaga chiqishdan avvalroq – chipta sotib olishdayoq bu qoida har bir insonga tushuntiriladi. Ochiq kiyinish, ajnabiy musiqalar tinglash, behayo odatlar ta’qiqlangan. Sarxush qiluvchi ichimliklar ichilmaydi, tamaki chekilmaydi. Kemaning ichida ham ixchamroq masjid bor. Bo‘lmalari har bir oila uchun alohida.
G‘ayridin ayol yo o‘zi, yo eri bilan chiqa oladi. Muslimalardan hamisha mahramlari bo‘lishi talab etiladi. Istisno holatlar ham bor, buni kema rahbariyati hal qiladi.
Erning bo‘yi baland, ammo ozg‘in, inglizlarga xos yuzi oqsariq, sochlari qizg‘ishtob jingalak, burni uzun, yonoqlari turtib chiqqan, sepkilli, ko‘zlari ko‘kish rangda.
Ayolning ham haqiqiy ingliz qiyofasi bor: sochlari jigarrang, ko‘zlari moviy, peshonasi keng, qirraburun, iyagi biroz oldinga cho‘zilgan, istarali ayol. Ko‘zlari tagidagi sepkil uni mehribon ko‘rsatadi.
Erning ismi Jozef, ayolning ismi Anna.
Jozef soqol qo‘ygan. Qulog‘idagi sirg‘asini kemada yechdi. Anna esa ko‘kragini yopib, uzun libos kiydi, muslimalar ichida ajralib qolmaslik uchun, aniqrog‘i, ularning hurmatini saqlash niyatida oq, zarlangan, sariq gulli ro‘molni boshiga yengil tashlab yuribdi.
Jozef va Anna – ikkisi ham jurnalist. Ular ishlaydigan axborot agentligi o‘z nashrlari, tele va radiokanallari hamda internet saytlariga ega.
Axborot agentligi xalqaro maqomga egaligi bois, nomi “Blue sky’s sight” (tarjimasi “Moviy samo nigohi” bo‘lib, qisqartmasi BSS)dir. Jozef va Anna BSS telekanalining “Maxsus loyihalar” bo‘limi xodimlari. Jozefning taklifi bilan “Islomiy ruhiyat” degan loyiha tasdiqdan o‘tdi. Ikkisi ayni paytda kemada musulmonlar bilan yaqindan tanishishlari kerak. Musulmonlar nima uchun dinni, aynan Islomni tanlaganlarini bilishni istardilar. Ular kamera, ovoz yozish uskunalarini tayyorlashdi. Kattaroq xonani ijaraga oldilar. Kema rahbari Mas’ud Hasandan tasvir ishlari uchun ruxsat so‘radilar.
– Islomiy ruhiyatni anglay olsangiz, bu dinni qabul qilasiz, – dedi Mas’ud Hasan ularning loyihasi haqida bilgach. – Chunki o‘zini bilgan odam uchun boshqa yo‘l qolmaydi.
– Biz dindor bo‘lish uchun kelmadik, – dedi Jozef. – Biz musulmonlardagi radikallik sabablariga qiziqamiz. Men Islom tarixini o‘qidim. Qur’onning tarjimasi bilan tanishdim. Diningiz shartlari, talablari haqida o‘rgandim. U bir din, xolos. Musulmonlar nima uchun terrorni odat qilishlari tushunarsiz. Payg‘ambaringiz davrida, undan keyin ham Islom siyosiy qudrat edi. Muhammadning faoliyati urushni, qon to‘kishni taqozo qilgan. Biroq hozir musulmonlar yana nimani istashlari noaniq. O‘shani aniqlaymiz.
– Biz teran fikrli insonlarmiz, – dedi Anna. U Jozefning qaysidir gaplari Mas’ud Hasanga yoqmaganini sezgandi. – Masalaga xolis qaraymiz, janob Mas’ud. Biz na Islomni, na nasroniylikni ulug‘laymiz. Biz o‘rtada ikki tomonni kelishtiramiz. Dunyoga islomiy ruhiyatni bildiramiz. U juda yomon emas, menimcha. Qo‘rqishga ham hojat yo‘q. Yaqindan tanishsang, ajdar ham vahshiy emasligini tushunasan.
Mas’ud Hasanning yoshi qirqdan oshgan. Jussador. Salobatli. Yuzi tabassumdan yorug‘. Oq oralagan soqoli, sochi qalin. Millati malay. Ko‘zi qiyiq. U musulmon oilaning farzandi. Otasi katta tijoratchi edi. Tinch va Hind ummonidan Amerikaga, Afrikaga, Saudiya, Yaman va Amirliklarga ulgurji mahsulot yuborardi. Kenja o‘g‘li Mas’udga hamma bolalari qatori ilm berdi, dinni tanitdi, ulg‘aygach, oliygohda o‘qitdi. Mas’ud Misrdagi Azhar oliygohining Kuala Lumpur bo‘limini bitirdi. Oliy ta’limdan keyin otasi bilan maslahatlashdi. Shu kemani sotib oldi. U hozir jurnalistlarning so‘zlarini diqqat qilib tinglagach, jilmaygancha dedi:
– Marhamat. Musulmonlar ila suhbatlashing. Sizlarga biror narsani uqtirmayman. Ishingizni yakunlagach, fikrlaringiz, xulosalaringiz bilan bo‘lisharsizlar, inshaalloh.
Mas’ud Hasan Anna uchun yana bir bo‘lmani berdi. Anna muslimalar bilan alohida suhbatlashadigan bo‘ldi. Bu joyga bir necha stullar qo‘yildi. Tasvirga olish va ovoz yozish uchun to‘la sharoit hozirlandi.
– Saudiya sohillariga yetib olgunimizcha yigirma kun suzamiz, – dedi Anna o‘ziga o‘zi gapirgandek. – Bu vaqtda ko‘p ishga ulgurish mumkin.
– Sizlar musulmon o‘lkalarida yashab ko‘rishingiz kerak, – dedi Mas’ud Hasan. – Bu suhbatlardan ham haqiqatlarni bilib olasiz, inshaalloh, biroq islomiy turmush chiroyini uning ichidan ham his qilish lozim.
– Loyihamizning ikkinchi qismida bu nazarda tutilgan, janob Mas’ud, – dedi Jozef. – Kemangizdagi musulmonlarning suhbati hozircha biz uchun kifoya.
… Tushdan keyin Jozefning studiyasiga ellikdan oshiq ko‘ngillilar yig‘ilishdi. Ularning har biri o‘z hikoyasiga ega edi.
– Hurmatli musulmon do‘stlar! – dedi Jozef. – Taklifimizni yerda qoldirmaganingiz uchun rahmat. Sizlarga tarqatgan e’lonnomamizda aytganimizdek, biz Islom jozibasini o‘rganamiz. Odamlar nima uchun Islom yo‘lida jonlarini ham berishdan qaytmaydilar? Yana bir savolimiz bor. Bu oshkora aytilmaydi. Lekin men aytaman. Islom yangi-yangi odamlarni o‘ziga jalb etsa-da, musulmonlarni ham yo‘qotadi va Islomga ashaddiy qarshi kishilar bor. Men ularni qudratli hukumat vakillari orasida ham ko‘rdim. Ular Islomdan hayiqadilar yo nafratlanadilar. Nima uchun? Buning javobini ularning o‘zlari ham bilmaydilar. Aytayotgan javoblari javob o‘rnida emas. Qandaydir shaxsiy va tor xulosalar. Bu ongli yechim sanalmaydi. Sizlarning haqiqatga asoslangan hikoyalaringiz bizga to‘g‘ri xulosa qilishda yordam beradi, deb ishondik.
Jozef nutqining shu nuqtasida bir nafas to‘xtadi-yu, tinglovchilariga bir qur nazar soldi. Hammalari oq libosli kishilar bo‘lib, ko‘ylaklari tizzasiga tushadi. Aksari musulmonlar soqol o‘stirishgan, ammo irqlari ham, millatlari ham turlicha. Ularni birlashtirgan xususiyat chehralaridagi yorug‘lik edi. Bu yorug‘lik Jozefga ham muloyimlik, ham kishini qo‘rqitadigan haybat o‘laroq tuyuldi. Ko‘zlarida rahmdillik porlaydi. Bu Jozefni ilhomlantirdi.
– Sizlar men haqimda shuni bilishingizni istardimki, men Islom yoki musulmonlar himoyasi uchun kelganim yo‘q. Men insonlar himoyasi uchun keldim. Chunki Islomni ham odamzotning hamma g‘oyalari qatori nuqsonli deb bilaman. Chunki uning ichida ham o‘zaro qarama-qarshi guruhlari bor. Xususan, sunniy va shiiylar markaziy raqiblar hisoblanadi. Bu ikki yirik guruh ham bir necha o‘nlab tarmoqlarga ega. Haqiqatan, murakkab. Shu qadar murakkablikka qaramasdan, men bu loyihani ilgari surdim.
Jozef bir lahza nimanidir esladi, fiklarini tartiblab olib, davom etdi:
– Tarqatilayotgan axborotlarning umumiy manzarasida musulmonlarning huquqlari ko‘p bora poymol etilyapti, eng ko‘p qo‘poruvchilik ham Islom nomidan bo‘layotir. Nima uchun? Shu savollarga qoniqarli javob izlamoqdaman. Darvoqe, – Jozef nimanidir unutib, endi eslagandek jilmaydi. – Yoshim o‘ttizda. Xotinim Anna o‘ttiz ikkida. U bilan qiziqishlarimiz bir xil chiqqani uchun yaqinda turmush qurdik. Sizlarda ayollarning erkaklar bilan suhbatlashishi taqiqlangan ekan. Bu qonunlaringizni hurmat qilaman. Xotinim bir ayol sifatida muslimalarning ichki ma’naviy olamiga qiziqyapti. Suhbat uchun ijozat berganingiz uchun Sizlardan behad minnatdormiz. Marhamat, ushbu stulga orangizdan bir kishi kelib o‘tirsin. Biz uning hikoyasi bilan loyihamizni ochamiz.
Tinglovchilar biroz shivirlashib, maslahatlashishgach, ularning ichidan o‘rta yoshli kishi o‘rnidan turdi…
… Anna muslimalar qarshisida biroz hayajonlandi. Xonani to‘ldirgan muslimalarning ko‘pi boshdan oyog‘iga qadar o‘rangan, faqat ko‘zlari ko‘rinadi; boshqalarining yuzlari ochiq bo‘lsa-da, quloqlari, peshonalarini ham ro‘mol bilan yashirib olishgan, liboslari keng, deyarli qomatni bildiradigan kiyim kiygan biror ayol ko‘zga tashlanmadi.
“Ular moda balosidan uzoqda”, – deb o‘yladi Anna beixtiyor. U Yevropa, Amerikaning restoranlarida, ofislarida, bayramu anjumanlarida qatnashgan, o‘z yo‘nalishi bo‘yicha Stenford universiteti bakalavrining nazarida, o‘rangan bu ayollarning qandaydir qudrati bor edi. Bu qudrat unda tortinish hissini uyg‘otdi. Anna bu tuyg‘uni oxirgi marta qachon tuyganini eslolmadi. Hech qachon birovning oldida majburiyat sezgan emas. U hamisha o‘zi xohlaganidek kiyindi, o‘z xohishicha yashadi.
</item>
        <item> Biror istagiga to‘siq qo‘ymadi. Muslimalar bilan ko‘rishganda ularning jahli chiqmasin yoki ularning qadriyatlariga behurmatlik bo‘lmasin uchun Anna, badaniga yopishib tursa-da, uzun libos kiydi, sochining yarmini ko‘rsatsa-da, boshiga ro‘mol o‘radi, lekin bu holati ham unga muslima ayollarning qarshisida erkin turib so‘zlashiga yetarli emasligini u hozir tushunib qoldi. Iffat pardasi bilan ihotalangan muslimalar qoshida Annani xijolat qilgan hissiyotning nomi, yoddan chiqarilgan Hayo edi. Shunday bo‘lsa-da, u o‘zini tutib, so‘z boshladi:
– Assalomu alaykum, aziz muslimalar! Sizlarning qarshingizda nutq irod etish mendan iroda talab etyapti, – qizarinqirab kuldi Anna. – Men G‘arbning yuragida ulg‘aygan ayolman. G‘arb ayollarining dunyosi menga ravshan. O‘zim shu dunyodanman. Sizlarni, aynan, muslima ayollarni zulmat ichida deb ta’riflaydigan dunyoda men noroziman. Bilasizmi, nima uchun?
Muslimalar Annani qiziqish bilan tinglayotgan edilar.
– Bilasizlarmi, nega? – savolini takrorladi Anna. – Ayol zoti zulmatda qolish uchun bu dunyoga kelmagan, ayol dunyoni zulmatdan qutqarish uchun yaralgan. Ayol qaerga bormasin, u o‘sha makonni nurga chulg‘asin. U shu qadar kuchli bo‘lsin! Muslimalar – Ayol! Ularni zulmat qo‘ynida qoldilar deyish Ayol sha’niga tuhmatdir. Men shunday hisoblayman. Bilasizmi, men feminizmga moyil ayolman. O‘zimni tom ma’noda feminist deya olmasam-da, Ayolga mensimay boqishlariga toqatim yo‘q. Sizlar mana shunday choralar ichida, er va farzand xizmatida qolib ketgan bo‘lsangiz-da, Ayollik hurriyatingiz uchun biror imkon topishingizga aminman. Ayollik hurriyati deganda men Ayolning hayotdan rozi bo‘lib yashash erkini tushunaman. O‘zingiz istagan kasbni egallash, bo‘sh vaqtni maroqli o‘tkazish, Yer yuzining go‘zal maskanlarida dam olish kabi nuqtalarda bu erkni his etish mumkin.
Muslimalardan ba’zilar bu nutqdan ta’sirlana boshladi. Annaning so‘zlarida joziba bordek tuyuldi ularga.
– Sizlar ergashadigan Muhammad payg‘ambarni ham ayoli Xadicha qo‘llagan ekan. Erini payg‘ambar deb ishongan. Muhammad o‘z yo‘liga ishonib qadam bosishi uchun hamma sharoitni tayyorlagan. Makka aristokratiyasi, oligarxiyasi ichida Xadichaning mavqei ijobiy ta’sir bergan, albatta. Bu bilan nima demoqchiman? Ayol Islom dinida bo‘lsa ham, u hamisha yorug‘likni topa oladi, zulmatda qolib ketmaydi demoqchiman. Shu fikrimni isbotlash maqsadida “Islomiy ruhiyat” loyihasiga qo‘shildim. Erim Jozef bu loyiha muallifi, – Anna proektor orqali devorga tasvir tushirib, Jozefning rasmini ko‘rsatdi.
– Sizlar bilan suhbatlashaman. Istasangiz, yuzingizni ekranda ko‘rsatmaymiz. Siz menga ayolning Islomda bo‘lishi unga qanday qulaylik yoki noqulaylik tug‘dirishini aytib berishingizni istardim. Marhamat, kim birinchi bo‘ladi?
Muslimalar bir necha on sukut saqlashdi, o‘zaro shivirlashib nimanidir maslahat qilishdi. Keksaroq ayol o‘rnidan turdi.
– Men boshlab beraman, – dedi Annaga.
– Marhamat, bu yerga keling! – Anna uni o‘rtaga qo‘yilgan stol va stulga chorladi. Stolda orxideya guli, shisha idishda ichimlik suvi va finjon bor edi.
– O‘zingizni tanishtiring, iltimos, tasvir olinyapti, ovoz yozilyapti, – dedi Anna u muslimaga.
– Olamlar Robbi Allohga hamd aytaman. Uning Rasuli – elchisi, suyukli nabiyyimiz Muhammad sollallohu alayhi va sallamga, oilalariga, as’hoblariga salom va salovatlar yo‘llayman. Allohning ismi bilan so‘zimni boshlayman. Sizlarga Allohning salomi, rahmati va barokatini tilayman, ey muslima opa-singillarim! Qadrli Anna! Go‘zal nutqingiz uchun tashakkur. Go‘zal tarbiyangiz uchun sizga rahmat. Shijoatingiz sizga xayr keltirsin. Bu shijoat sizni haq yo‘lga boshlasin! Mening ismim Hojar. O‘zim Malayziyada yashayman, – deb so‘z boshladi Hojar xonim.
Xonimning ovozi sehrli edi, go‘yo. Mayin, ayni paytda qat’iy. Qadam bosishlari, o‘tirishlari, har bir harakatlari viqorli edi. Anna unga qarab, bunday joziba davlat tepasida o‘tirgan prezident va bosh vazir xonimlarida ham uchramasligini ichida tan oldi. To‘g‘ri, Britaniya qirolichasi Yelizaveta xonim bilan bundan besh yil oldin ko‘rishgandi. Qirolicha yetimlarga xayriya tadbiriga o‘g‘li Charlz bilan kelgan edi. Anna qirolicha yetimlarni erkalab turganida, uning yoniga yaqinlashdi. So‘ng zoti oliyalariga xayrli kun tiladi.
Qirolicha unga qarab mayin jilmayib, “Xayrli kun!” – dedi. “Siz bilan suhbatlashsam, maylimi?” – so‘radi Anna shoshib. “Mayli, qizalog‘im. Qanday savollaring bor?” – iltifot qildi Qirolicha. Shu payt Qirolicha xodimlaridan biri paydo bo‘ldi. “Kechirasiz, yosh xonim. Zoti oliyalarining dasturida siz bilan suhbat yo‘q”, – dedi u. “Jonatan, qizga ruxsat ber. Zerikib turgandim. Savolini beraqolsin”, – dedi Yelizaveta xonim.
“Ismim Anna, zoti oliyalari. Yoshim yigirma yettida. Men hamisha Yer yuzidagi eng donishmand Qirolicha bilan, ya’ni Siz bilan suhbatlashishni orzu qilganman”, – dedi Anna hayajoni toshib.
“Muhim savolingni beraqol, Anna, dedi Qirolicha. – Yoshim to‘qsonda. Men ham ba’zida charchayman”.
“Afv eting, zoti oliyalari, – o‘zining ezmaligidan uyalib ketdi Anna. – Sizningcha haqiqiy ayol qanday bo‘lishi kerak?”
Qirolicha Annaga tabassum bilan:
“Qizalog‘im, haqiqiy ayol qirolichalardek e’zozga loyiq bo‘lishi kerak. Hamma qirolicha bo‘lolmaydi, tabiiy. Biroq qirolichalarning ahloqini o‘rganish mumkin. Yevropada qirolichalar, malikalar juda ko‘p. Ularni nasabidan ko‘ra, sulolasining qat’iy qonunga aylangan Ahloqi chinakam qirolichaga aylantiradi. Siz yoshlar esa, ahloqni mensimaysizlar”.
Britaniyaning e’zozli Onasi bilan bo‘lgan suhbat shu. Anna bu qisqa suhbatdan benihoya ta’sirlangan edi. Shundan keyin u hayotini tartibga solishga ko‘p intildi.
O‘zini pok tutishga harakat qildi. Dugonalaridan farqli o‘laroq erta turmush qurdi. Jozefdagi jiddiyat uni o‘ziga jalb etdi. Yonib sevmasa-da, eriga qalbdan bog‘landi. Oralaridagi iliq mehrni o‘zlari yaxshi his etardilar.
Anna Hojar xonimga boqib, uning so‘zini tinglab, beixtiyor Qirolichani esladi, xayolini shu xotiralar yashindek yoritib o‘tdi.
– Anna, o‘zing bo‘lmagan joy haqida gapirish qiyin, – davom etdi Hojar xonim. – Boshingdan o‘tmasa, iztirobni ham, baxtni ham tanimaysan. Muslimalarga ayol deb qarayotganingiz juda yaxshi. Lekin bu ayollarni Islom sharaflagan, ular o‘zlarini emas, ularni Islom zulmatdan nurga chiqargan, deb fikirlasangiz, eng to‘g‘risi shu bo‘ladi, inshaalloh. Zotan, Islom muhit joriy etgan majburiyat emas, G‘arbda shunday fikr bor, Islom – sof insoniy fitratning sog‘lom ehtiyojidir.
Anna so‘zlayotgan bu ayol oddiy ayol emasligini tushunib yetdi.</item>

        //2-bob
        <item>   – O‘z nafsini yaxshi bilgan musulmon Islom haqida gapirishdan hayo qiladi, – dedi Allohga hamd, Rasululloh sollallohu alayhi va sallamga salovat aytib, salom berganidan keyin Jozefning birinchi suhbatdoshi. –Kimdan uyaladi deysizmi? Allohdan uyaladi! Zotan, Islom olamlar Robbi Allohning insoniyatga tushirgan dasturidir. Bu dasturni musulmonlar amalga joriy etamiz, shu asosda yashaymiz, deb qabul qildilar. Biroq bu va’da ustida tura olmagach, inson Islom haqida so‘zlashga ham hayo qiladi. Shunday: o‘zini tanigan mo‘min Islom haqida, Allohning dini haqida iztirobsiz, azobsiz gapira olmaydi. Bu Alloh oldidagi javobgarlik, mas’uliyat hissidir.
Jozef bu jo‘shqin muqaddima qarshisida ta’sirlanganini sezdi. Kishiga g‘amgin boqadigan, yuzlari dumaloqqa moyil, qizg‘ishtob soqoli qalin, ko‘zlari katta-katta bo‘lsa-da, qiyiq, yoshi elliklarga yaqin, o‘rtabo‘ydan balandroq bu odam hammani bir nafasda jalb etdi. Ilmli ekanligidan, boshidan og‘ir sinovlar o‘tganidan uning qiyofasining o‘zi ham xabar berar edi.
– Ismim Abdulloh Yorqin, uyg‘urman, kasbim kompyuter dasturchisi. Kiberjinoyatga qarshi kurashaman. Mening hikoyam juda olisdan boshlanadi. Uyg‘uristonning qadim shahrida tug‘ildim. Bu shaharni Xo‘tan deb ataydilar. Muazzam turkiylarning ming yillik ertak, afsona va dostonlari bor. Baxshilar ularni kuylab tugata olmaslar. Do‘mbiralarimiz sayrasa, butun olam sukut ila tinglaydi. Ular ertak emas, afsona emas, doston emas, yuragi qon, yuzlari o‘z qonidan alvon xalqimning faryodi, ohu dodi, orzu-armoni, niyatu shonidir. Bu qadim ohanglarda yangraydigan Koshg‘ar, Bolosog‘un, Yorkent kabilar afsunli qal’alar qatori Xo‘tan ham madh etilgan. Bizda g‘arbda yashaydigan qondoshlarimiz quyosh Xo‘tandan porlaydi, deb yozishgan. Ona tuprog‘imni qaysi so‘z bilan ta’riflashni bilmayman. Garchi men bu o‘lkani to‘rt yoshimda tark etgan bo‘lsam-da, Xo‘tan bog‘larining tong nasimlari keltirgan iforlari yodimda. Xo‘tanning osmoni yorug‘. Tuproqlari qora, qizg‘ish, oltinrang, kumushrang! Hidlasang, xushbo‘y taraladi. Bu tuproqqa tayoq qadasang, kurtaklaydi. Bog‘larimizdagi mevalar jannat mevalaridek bo‘lsa, ne ajab. Qur’onda Alloh aytadi: “Iymon keltirib, solih amal qilganlarga jannat xushxabarini bering! U jannatning ostida anhorlar oqib turadi. U yerda biz jannat ahliga mevalarni rizq qilib beramiz. Jannatiylar bu mevalardan yeb ko‘rib, “Bu mevalardan ilgari ham yeganmiz”, –  deyishadi. Ha, ularga ana shunday o‘xshash rizqlar beriladi”. Bu Baqara surasidan bir iqtibos edi. Men o‘ylaymanki, Xo‘tan ahlidan jannatga kirgan mo‘minlar jannat mevasini tatib ko‘rib, Yer yuzidagi makonlarini, bog‘larini yod etsalar, ne ajab! Suruvlarimiz, uyurlarimiz ko‘p. Podalarimiz barakali. Xalqimiz mehnatkash, kamsuqum. O‘z hamshaharlarimni ko‘rib qolsam, yugurib borib, peshonasidan o‘pgim keladi. Peshonalari ajinli, qo‘llari qadoqli, egnida beqasam to‘n, belida qiyiq va pichoq, ko‘ngli buloq suvidek musaffo xalqim bor. Har yaxshi so‘zga oshufta, aldashni bilmaydigan, bir muhtojni ko‘rsa, vujudi ila yordamga shay, qo‘nog‘ini uch kun emas, o‘ttiz kunlab siylaydigan xalqmiz. Bir so‘kish so‘zni bilmaydi, biror-bir nomahramga tik boqmaydi, jufti halolini go‘shangada taniydi, o‘g‘illarini vorisim, qizlarini nomusim, deydi. Azon ovozini eshitsa, har ne ishini tashlaydi.
Masjidlarini, madrasalarini qanday vasf etay! Masjidlarining devorlari oltinrangda tovlanadi. Gumbazlarida kabutar, musicha, qaldirg‘ochlar yashaydi. Minoralari esa bulutlarga sir aytayotgandek. Minoralari muazzin sasini xalq qulog‘iga, qulog‘i emas, qalbiga yetkazayotganidan baxtiyor! Masjid hovlilarida rayhon isi taraladi. Atirgul hidi ko‘ngilni shodlantiradi. Tasbih gullari ochilib, go‘yo “Subhonalloh!” deb har ne nuqsondan pok Allohni yod etadi. Masjid yo‘laklariga g‘isht terilgan. Ayvonlaridan fayz gurkiraydi. Naqshinkor ustunlarida qiroatlarning sasi jilva etadi. Mehroblarida esa nur charaqlaydi. Xonaqohlarida ixlos va sidq ufuradi. Imomlari taqvodan aziz, muazzini ibodatdan sharafli. Qavmi boshini sajdaga qo‘yganda, qalblarda Robbiga taslimiyat va muhabbat to‘lqinlanadi. Bu mening ona tuprog‘im, Xo‘tandir. Ming nadomatlar bo‘lsinki, to‘rt yoshimda bu jannatni tark etdim. Zotan, oilamiz bilan o‘z yurtimizdan qochishga majbur edik.
Otam fizika muallimi edi. U fanni yaxshi bilardi. Davlat idoralarida, chet davlatlarda tanishlari ko‘p edi. Xitoy zulmi oshib borgani sayin u o‘z oilasini, jonini, iymonini, molini qutqarish uchun avvaldan hijrat xayolida yurgan. Xitoy askarlari Xo‘tanga bostirib kirgach, vaziyat qo‘ldan ketgani malum bo‘ldi. Esimda, otam yarim tunda safar hozirligini ko‘rarkan, onamga bunday dedi: "Azizam, Xitoy yurtimizni bosib oldi. Biz vatanni bosqinchiga berib qo‘ydik. Endi quvg‘indi bo‘lamiz yo chuvrindi! Bu yerda qolsak, chuvrindimiz. Qochsak, quvg‘indimiz. Farzandlarimiz kelajagi uchun ham, iymon va Islomimizni saqlash uchun ham qochamiz. Tanishlarim bilan gaplashib qo‘yganman. Bugun Qirg‘izga o‘tamiz. U yerdan Kobulga yo‘l olamiz. Kobuldan Turkman orqali Mashhadga, Mashhaddan Turkiyaga yetib olamiz. Bundan keyin yo Turkiyada, yo Ovro‘poda muhojir bo‘lamiz. Chunki Qirg‘iz, Turkman Sovetning qo‘lida, Afg‘on urush ichida, Eron bizga bir qadar begona, u yerda ham vaziyat og‘ir. Azizam, yo‘limiz mashaqqatli, sabrli bo‘lamiz!"
Onam otamga behad itoatli edi. Umrim davomida onamni hamisha otam qarshisida itoatda ko‘rdim. Biror marta noligani esimda yo‘q. Ochman, non ber, demadi onam. Tilidan chiqqan kalomi "Siz nima desangiz, shu" bo‘ldi. Shuning uchunmi, biz farzandlar shuncha ko‘ch-ko‘ch, shuncha qoch-qoch ichida na qo‘rquvni, na bezovtalikni sezmadik. Hijrat paytida oilada ikki farzand bor edi. Akam Solih va men. Ota-onam tongda tayyorgarlikni tugatishdi. Ikkisi namoz o‘qishdi. Uzoq duo qildilar. Keyin ot – aravaga chiqib, tong qorong‘usida Qirg‘iz chegarasiga yo‘l oldik.
Otam baquvvat inson edi. Miltig‘i bor edi. Barcha yuklarimiz ikki ot-aravani to‘ldirdi. Onam va ikki o‘g‘il uchinchi aravada edik. Otam birinchi aravani boshqarib bordi.
Uch kun tinmay yurdik. Alhamdulilloh, bexatar holda chegaraga yetib oldik. Chegaraning narigi tomoni Qirg‘iz yurti. Yuklarimizni yengil tekshirishdi. Otam chegara noziriga ko‘p pul berdi. Yurtdan qochayotgan bir biz emasdik. U paytlarda chegaralarga hozirgidek qattiq qaralmasdi. Yo‘lini topsang, xorijga o‘tish oson edi. Shu tariqa eson-omon Qirg‘izga o‘tdik. Bizni otamning qirg‘iz do‘sti kutib turgan ekan. Otam u bilan quchoqlashib ko‘rishdi.
– Qudayg‘a shukur, o‘tip alding‘iz, usta, sizin ko‘ren kung‘a xam jetdiq, Qudayg‘a ming shukur, –  dedi u quvonib.
Ular o‘zaro suhbatga kirishdilar, otam aravada, Baxtmurod u kishiga baqamti xachirida yurib, gaplashgan ko‘yi ketaverdik.
Bu joylar tog‘li ekan. Tepaliklar, daraxtlar ko‘p. Qishloqlar qirlar, xarsang toshlar ichiga sochilib ketgandek. Qirg‘izlarning ko‘zi qisiq, xitoylarga ham o‘xshab ketardi.  Lekin kulib turishi, bag‘ir ochishi xitoydan farqli edi, albatta. Xitoy mening bola tasavvurimda vahshiy maxluq edi. Otam xitoy bosqinchilari deb gapirardi. Ovozida bir nafratni payqardim. Go‘dak ongimga ana shu nafrat chuqur singgan edi. Otam yomon ko‘rayotgan bu odamlarning hammasi yomon deb ishonganman. Xo‘tanda, uyimizga otamning do‘stlari yig‘ilganlarida, Xitoyning zulmi, haqsizligi haqida o‘z uyg‘urlarimiz ularga xizmat qilayotganlarini gapirishardi. Men esa mehmonxonamizda bu suhbatlarni eshitib, oxiri uxlab qolardim. O‘sha paytda bu gaplardan aytarli jiddiy ma’no anglamasam-da, so‘zlar xotiramga mixlanib qolavergan.
Aqlimni tanib, yaxshi-yomonning farqiga borayotganimda, bu so‘zlarni xotiram omboridan birma – bir olib, ma’nosini chaqdim, o‘rgandim. Ko‘p narsalarni tushundim.
Biz yurib ketayotgan Qirg‘iz yurtining To‘qmoq degan shahri ekan. Bu joyning odamlari ham o‘zimizning yurtdoshlarga juda – juda o‘xshar edi. Men kichikroqligim uchunmi, hech kimdan begonasiramadim. Akam esa hammaga yotsirab qaraydi. Cho‘chiydi. Otam kuladi: "Nega cho‘chiyapsan, Solih!" –  deydi beozorgina.
Qirg‘izga yetib kelguncha yo‘lda ko‘rganlarim hamon xotiramda. O‘rilgan bug‘doyzorlardan, serhosil dalalardan, ozoda, ixcham qishloqlar oralab yurganmiz. Otam atrofga qarab, rosa uh tortgani ham yodimda. Qirg‘izga o‘tishimiz bilan bu g‘amginlik yo‘qoldi, go‘yo. Aslida esa, yo‘qolmagan ekan, bu g‘amginlik hammamizning ichimizga, ko‘nglimizning tub – tubiga cho‘kib olgan ekan. Kelajakda ruhiyatimiz chayqalib, vujudimiz larzaga kelgan onlarda bu cho‘kindi qalqib yuzaga chiqishini hali yetarli idrok qilmaganmiz o‘shanda. Men va akam bu holni aql bilan anglamaganimiz aniq, biroq ruhimizda bir ezginlik borday edi, nazarimda.
</item>
        <item>Unday bo‘lmagandir, balki keyinchalik o‘zim bu tuyg‘uni mavjud bo‘lganiga ishonib qolgandirman. Lekin otam va onam o‘z yurtlaridan chiqib ketish iztirobini chuqur his etishgan, shubhasiz. To‘qmoq shahrida nafas rostladik, bir kecha bir xonadonda mehmon bo‘ldik.
Otlarimizni aravadan bo‘shatishdi, yem berishdi. Men esa keng hovlida to‘ygunimcha o‘ynadim. Biz tushgan hovli katta edi. O‘rtasidan ikkiga bo‘lingan. Kichikroq qismini tashqi hovli, kattaroq tomonini ichki hovli deyisharkan. Nomahram erkaklar ichki hovliga kirmaydi, ayollar bu tomonga chiqmas edilar. Biz bolalar uchun bunday chegara yo‘q.
Qo‘noq emasmizmi, hamma ko‘nglimizga qaraydi. Akam mendan odobli va yuvoshroq edi. Shu yerda o‘tir, deyishsa, o‘sha joyda o‘tiraveradi. Bir ish buyurilsa, albatta, e’tirozsiz bajaradi. Men o‘yinqaroq, erkaman.
Ichki hovlining orqa tarafi otxona ekan. Otxonaning tepasiga bedapoya bosilgan. O‘ng tomonida ko‘p tovuq boqisharkan. Hech kimning tanbeh bermasligidan foydalanib, otxonaga kiraman, otlar bilan "gaplashaman", otboqar buni ko‘rib kulib qo‘yadi, tovuqxonaga o‘taman. Tuxum qo‘yayotgan tovuqni cho‘chitaman, bundan jahllanib menga tashlangan xo‘rozga ham hujum qilaman, keyin bedaxonaga ko‘tarilaman. Tepadan atrofga qarab, katta odamlarday qo‘limni orqaga qo‘yaman. Katta odamlarda qorin bo‘lishini hisobga olib, yo‘q qornimni oldinga chiqarmoqchi bo‘laman. Keyin yana ichki hovliga kirdim. Ayvonga bordim. Ko‘p ayollar o‘tirishibti, bir nimalarni gaplashyaptilar, ko‘proq onamga e’tibor qaratilgan. Bundan xursand bo‘lib, onamga nimadir deb erkalangim keldi.
– Ona holva bering! –  deb qichqirdim. Hamma ayollar menga qarashdi. Onam qizarib ketdi:
– Voy, Abdulloh, beodoblik bo‘ladi-ya, bolajonim! – dedi. Onamni yoniga olib o‘tirgan Kayvoni momo kuldi.
– Qizim uyalma. Bala bo‘g‘ani sho‘x bo‘sin-da! Qani, kel beri! – dedi menga. Kayvoni momo keng guldor kiyimli, boshida uzun cho‘girma, cho‘girmasi rangli matolar bilan bezalgan, ustidan esa ro‘mol tashlab tomog‘igacha berkitib olgandi. Oldiga sekin yurib bordim. Momo meni erkalab quchoqladi. Peshonamdan o‘pdi. Momoning qo‘lida bilaguzugi, barmoqlarida ham uzuklari bor ekan.
– Umring uzaq bo‘sin, aynam. Aynalib ketay, ma, ol holva jeysanmi? Je, – dedi.
– Rahmat, katta momo! – deb holvani oldimda shataloq otib tashqi hovli tomon yugurdim.
– Voy, katta momo deydi-ya! – deb ortimdan ayollarning gurillab kulgani eshitildi.
Katta hovli o‘rtasida hovuz bor ekan. Hovuz labida juda bahaybat tut o‘sgan. Shu tutning soyasidagi supada bir qancha erkaklar suhbatlashib o‘tirishibdi. Akam ham shu yerda ekan. Otamning yonida tizzalab, odob bilan huddi suhbatni tushunayotgandek tinglayapti. Buni ko‘rib, mening suhbat tinglagim keldi.
– Ota! – dedim-da, supaga yugurdim. Supada o‘tirganlardan yoshroq yigit tezda meni ko‘tarib, supaga chiqardi. Men otamning yoniga borib, o‘tirib oldim. O‘rtada xontaxta. Dasturxonda meva-cheva. Non. Go‘sht. Supa tepasiga bo‘z tortilgan. Qolgan-qutgan tut yoki qushlardan u-bu tushmasin, deyishgan bo‘lsa kerak. Otam gapirayotgan ekan, qolganlar tinglardi.
– Alixonto‘ra Sog‘uniy janoblari bir suhbatlarida juda achingan ekanlar. Yoqubbek tuzgan Yettishaharning tanazzuli Uyg‘urlar hurriyatining tugashi bo‘ldi, deb. Xitoyda yaqin-yaqingacha ahvol og‘ir edi. Mao Szedun taxtga chiqmasidan avval Uyg‘ur davlati tuzishning qulay fursati bo‘lgan. Afsus, qo‘mondonimiz Alixonto‘ra janoblarining buyuk niyatlari amalga oshmadi. Eshitishimcha, hozir Toshkentda emishlar? – deb so‘radi otam.
– Ha, Toshkentda. Ko‘kcha mahallasida istiqomat qilayotgan ekanlar, – deb javob berdi iyagida uch-to‘rt uzun-uzun tuki bor bir odam.
– Sihatlari qanday ekan? – so‘radi yana otam.
– Biroz betob ekanlar. Shunga qaramay ilm berishdan, ijoddan to‘xtamayotgan ekanlar. "Tarixi Muhammadiy" nomli siyrat asarini yozibdilar. Temur Ko‘ragonning "Tuzuklar" kitobini forsiydan turkiyga o‘giribdilar. Shu kunlarda "Turkiston qayg‘usi" degan bir asar yozyaptilar, deb eshitaman, – javob berdi boyagi odam.
–Alloh xayrli etsin! – duo qildi otam. –U kishi Sharqiy Turkiston Islom jumhuriyatini e’lon qilganlarida, qo‘llarida ellik ming mujohid bor edi. U kishini o‘g‘irlab ketishgach, ko‘p dilxiraliklar bo‘ldi. Janobga itoatda yurganlar o‘zaro ixtilof etishdi. Xitoy tortib kelgan armiya qarshisida tumtaraqay bo‘ldilar. Holbuki, Alixonto‘ra bu qo‘shinni boshlab chiqqanida, har bir askar bir sher edi. Xitoy armiyasi chumchuqday qochgan edi…  U ulug‘ voqealar bugun bir o‘tmish. Bir o‘tmish, kelajak undan ibrat olmog‘i lozim.
– Biz nima uchun bu imkonni boy berdik, deb ko‘p o‘ylanaman, – dedi tinglovchilar orasidan yana bir kishi.
–  Bu nematga loyiq bo‘lmadik, – dedi otam. –Hurriyatga, bir Davlatga, bir Yo‘lboshchiga munosib emas edik, Alloh bizni mahrum etdi.
– Qanday qilib munosib bo‘lish mumkin? –  yana savol berdi boyagi odam.    – Allohning dinini o‘rganamiz, amal qilamiz, dushmandan qo‘rqmaslikni, urushni, xato qilmaslikni, ittifoqni, ahillikni, itoatni, sadoqatni, mardona o‘lishni o‘rganamiz, shunday yashashni boshlaymiz va o‘sha buyuk darajaga chiqamiz, inshaalloh. Yo‘qsa, xorlikda qolaveramiz. Sog‘uniy janoblari shuni ta’lim berdilar. Biroq bu ta’limni olmadik.
…Suhbat cho‘zildi. Shom vaqti kirdi. Hamma namoz o‘qidi. Men ham, akam ham o‘qidik. Kechki taomdan keyin ham gap uzilmadi.
– Alixonto‘ra janoblari aytar ekanlarki, xatar bo‘lsa, ziyoratimga kelmang, deb. Mahallalarida doimo Sovet josuslari o‘ralashib yuradi, – dedi soqoli siyrak odam.
– Kelganni ham, ketganni ham tekshirar emish. Temur Ko‘ragonning kitobini tarjima qilib bo‘lganlarida, o‘g‘irlab ham ketishibti, nobakorlar. Ustoz xos suhbatlarda: "Er yuzida Xudoni inkor qilgan birinchi tuzum shu Sovet tuzumi bo‘ldi. Rasululloh sollallohu alayhi va sallamning barcha so‘zlari haq: xulafoi roshidinlar o‘tdilar, sultonu amirlar o‘tdilar, zolim podshohlar o‘tdilar, oxirzamon Islom nusratiga yaqinlashyapmiz", – deb aytar ekanlar.
– Inshaalloh, bu biz mazlumlarga bir hurriyatdir, – dedi otam.
…Ular qancha gaplashib o‘tirishdi, bilmayman, chunki toshday qotib uxlab qolibman. Ertalab musichaning "ku-ku"lashi uyg‘otdi. Hovlilar supurilgan, rayhon hidlari taralgan, chumchuq, qaldirg‘ochlar vijirlaydi, otam esa Qur’on o‘qir edi. Nonushta qildik, qaymoqqa issiq nonni botirib yeb oldim, sariyog‘ qo‘shilgan qaynoq sutni ichdim, akam o‘z odaticha kam yeb, kam ichdi. Quyosh qizdirmasdan yo‘lga otlandik. Otamning rejasiga ko‘ra, Turkman chegarasiga ketayotgan edik. Bizni kutayotgan qanday sinovlar bor, bilmasdik, albatta. Bugun qo‘rqmasdan shu safarga otlangan otamning jasoratiga qoyil qolaman. Ot-arava minib minglab chaqirim safarga chiqish uchun inson naqadar botir bo‘lmog‘i kerak?! Niyat xolis bo‘lgan ekan, sanoqsiz sinovlar faqat bizning foydamizga xizmat qildi.
</item>

        //3-bob
        <item> …Hojar xonim muslimalarning har biriga birma-bir qarab chiqdi. So‘ng Annaga qarab:
– Anna, bu yerga o‘z hayotimni hikoya qilgani chiqmadim, – dedi u. –Bu yerdagi opa-singillarimda siz kutgan hikoyalar ham bor, shubhasiz. Men Islom haqidagi ba’zi xato tasavvurlaringizni Robbim qodir etgan darajada to‘g‘rilashni istayman. Islom nuqsondan xoli dindir. Chunki uni nuqsondan xoli bo‘lgan Alloh insoniyatga ne’mat, rahmat o‘laroq tushirib berdi. Tasavvur qiling, tug‘ilganingizdan so‘ng ota-onangiz sizni parvarish etmasalar, yashash imkoningiz qay darajada bo‘lar edi? Ular sizga yurishni, kiyim kiyishni, ovqat yeyishni, yuvinishni o‘rgatishdi. Maktabda o‘qish, yozish va boshqa ilmlardan ta’lim berdilar. Go‘dak holingizda tashlab qo‘yganlarida qanday bo‘lardi? Buni o‘ylashning o‘zi qo‘rqinchli. Men insonlar jamiyatining qoidalarini aytmoqdaman. Qaysi din, qaysi irq, qaysi xalqqa mansub bo‘lmang, ota-onalarning farzandlariga g‘amxo‘rlik qilishlari orasida tafovut yo‘q. Keling, hayvonot yoki qushlar olamiga boqing. O‘z nasli uchun qayg‘urmaydigan biror jonzotni ko‘rmaysiz. Hatto ilon va qumursqalar ham o‘z bolalariga ko‘p tarbiyatlar beradilar. Tug‘ilgan bolasini yalaydi, erkalaydi, boqadi, ovga o‘rgatadi va hokazo. Men nima uchun bu misollarni keltirmoqdaman? Odamzodni ham yo‘qdan bor qilib, aql, nafs va qalb ila ne’matlantirgan Alloh unga qanday yashashni o‘rgatmasmidi? O‘rgatardi, albatta, o‘rgatdi ham. Payg‘ambarlar odamzodga to‘g‘ri yashash ilmini Allohdan olib keldilar. Alloh Odam ato alayhissalomdan to nabiyyimiz Muhammad sollallohu alayhi va sallamgacha insoniyatga buyuk tarbiyalar berdi, ta’limlar berdi. Uni qabul qilganlar izzat topishdi, rad etganlar xorlandi. Oxir zamon payg‘ambari Muhammad Rasululloh sollallohu alayhi va sallam bilan Alloh dinini kamolga yetkazdi. Uni Islom deb atadi. Va Payg‘ambarimiz sollallohu alayhi va sallam, u zot alayhissalomning izdoshlari Islomda yashadilar, yashash asnosida Islomda bo‘lmoqning go‘zalliklarini Yer yuzida namoyish qildilar. Agar Islom bilan ulug‘likka erishmasa, bilsinki, u Islomni to‘la qabul etmabdi, Islomga to‘kis itoat qilmabdi. Kim Islom bilan sharaflansa, bilingki, u bu dinni ruhining chirog‘iga, jismining yarog‘iga, hayotining bayrog‘iga aylantiribdi, ya’ni Islomning ichida yashabdi.
Hojar xonim so‘zining shu nuqtasida finjonga suv quyib ichdi. Anna notiq xonim nutqini yakunlaganini sezib, so‘radi:
– Xonim, juda go‘zal gapirdingiz. Men falsafani yaxshi o‘qiganman. Bilsangiz kerak, Yevropada, Amerikada har bir fan falsafa ustiga quriladi. Ilmda falsafa tasdiqlagan nazariyalargina qabul qilinadi. Qadimgi yunon falsafasi juda jozibali. Suqrotni falsafaning otasi, deb ta’riflaydilar. Uning shogirdi Aflotun, Aflotunning shogirdi Arastu… Umuman, bu masala juda chuqur. Keyin nasroniylik joriy bo‘ldi. Nasroniylik falsafani qatag‘on qildi. O‘rta asr Yevropa Uyg‘onish davri namoyandalarining har biri faylasuf edi, ular nasroniylikdan oshib o‘tib, yunon falsafasiga tayanadilar. Keyin Injildagi poklanish, tavba, yaxshilik qilish, yomonlikning jazosi haqidagi oyatlar falsafiy metafizika bilan qorishib ketdi. Ya’ni falsafa g‘aybni rad etmaydi. Aqldan tashqari hodisalarni ham e’tirof qiladi va buni metafizika deb nomlaydi. Injildagi g‘ayb ta’limoti metafizikani boyitdi, desak ham bo‘ladi. Men bularni ko‘p o‘qiganman. Xitoy, Hindistondagi buddaviylik ta’limotlaridan xabarim bor. U yerlarda bo‘lganman. Dunyodan voz kechgan, ruh tarbiyasini oliy ish deb biladigan ruhoniylar bilan tanishganman. Injil, Qur’on va bu ta’limotlar orasida umumiyliklar bor. Go‘yo ular o‘zaro bir-birini to‘ldiradi. Ayniqsa, Islomdagi sufi ylikda poklanishga kuchli e’tibor beriladi. Bu ham qaysidir jihatlari bilan menga Tibet rohiblarining e’tiqodini eslatadi. Siz aytyapsizki, Islomni Alloh Yer yuziga insonlar uchun to‘g‘ri yashash ta’limoti o‘laroq tushirdi. Bu bilan siz insoniyat tafakkur va ruhiy dunyosining boshqa barcha xazinasini inkor qilmoqdasiz: metafizika, Sharqdagi buddaviylik g‘oyalari, hatto, ezgulik va yovuzlik orasidagi kurashlar haqida so‘zlovchi zardushtiylik, dao, tay szi, kunfu ta’limotlari, badiiy adabiyotlardagi yuksak qarashlarni, san’atni hamma-hammasini rad etyapsiz. Agar Islomni tanlasak, hayotimiz rangini yo‘qotib, bir xillikka mubtalo bo‘lmaymizmi? Arablardan chiqqan dinning temir qoidalari odamzod erkini cheklab tashlamaydimi? Muhammad insoniyat payg‘ambariman deb aytgani bilan Islom arab xalqlari manfaati ustiga qurilgandek tuyuladi menga.
Anna gapini tugatib, Hojar xonimdan javob kuta boshladi. Tinglovchilarning ayrimlari bu nutqni tushundi, ayrimlari esa biroz anglamadi, ayrimlari esa fahm ham etmagandi. Hojar xonim Annaga jilmayib qaradi. Anna nutqi davomida biroz hissiylashdi, natijada, yuzi biroz qizarinqiradi.
– Yevropa universitetlarida, Amerikada ham, o‘qitiladigan asosiy kitoblarda Zigmund Freyd, Erix Fromm, Edmund Xusserl, Gadamer, Diltey kabi faylasuflarning qarashlari qonun deb qabul qilingan, to‘g‘rimi, Anna? – so‘radi Hojar xonim. Anna tasdiqladi. – Ular falsafada juda chuqur yondashganlar. G‘arb faylasuflari Musulmon Sharqida yetishib chiqqan Ibn Rushd, Ibn Arabiy, al-Forobiy, al-G‘azoliy, Ibn Sino, al-Jiliy kabi o‘nlab olimlarni ham unutib qo‘ymagan. Shu bilan birga, G‘arb falsafasining o‘zgarmas qoidalari ichida o‘zlari uchun bahsli bo‘lgan bir xulosa ham bor. Faylasuflar odamzod tabiati, ruhiyati, aqlini tadqiq eta-eta koinotdagi Oliy aql haqida bir gapni o‘ylab topdilar. Freyd, Fromm kabi faylasuflar mif degan atamani ko‘p tushuntirishdi. Odam ongidagi har qanday xayol mifdir deyishdi. Mif insoniyat genida saqlangan uxloq axborotlardir deyishdi.  Inson biologik mayllarini tiysa, hech qachon baxtli bo‘la olmaydi deyishdi. Oliy aql o‘z-o‘zidan bor, u hamma narsaning asosi, u turli shakllarda o‘zini namoyish etadi, deyishdi. Mif Oliy Aqlning mevasi deyishdi. Odamzodning ruhoniy-ma’naviy ehtiyojlari Oliy Aqlning bir belgisi deyishdi. Barcha ta’limotlar Oliy Aqlda birlashadi, odamzod Oliy Aql bilan abadiylikka erishadi, hayotdan keyin boshqa hayot yo‘q deb, o‘lim hayotini inkor qilishdi. To‘g‘rimi Anna? Ehtimol, siz bu haqdagi kitoblarni ham o‘qigandirsiz?
Anna shu yerda dong qotib qoldi. U Hojar xonimning har bir jumlasini aql elagidan o‘tkazib, bu ayol favqulodda xislatli ekanligiga ishonch hosil qildi. Uning nazarida, ro‘mol va hijob o‘ragan ayol bu qadar katta ilmga ega bo‘lishi imkonsiz edi go‘yo. Holbuki, qarshisidagi muslima unga uning hayolidagi axborotlarni ochib berayotgandi. Anna shu choqqacha o‘zi ishonib kelayotgan bu ta’limotlarni shunday oddiy so‘zlar bilan ifodalash mumkinligidan bexabarligini his qildi. Chunki u falsafaning murakkab g‘oyalarini oson uslubda yetkazib bo‘lmaydi, deb o‘ylardi. Kitoblardagi juda ko‘p qoidalar, bijirlab ketgan misollar uning xotirasiga sig‘may ham qolardi go‘yo. Hozir esa uning tasavvuridagi Islom "zulmati"dagi bir ayol hammasini bir nafasda aytib berdi. Shuncha ilmni bilish uchun, albatta, G‘arbda o‘qish kerak emasmi? Balki, Hojar xonim yangi muslimalardandir?!
– Xonim, – dedi Anna shularni o‘ylab. – To‘g‘ri so‘zladingiz. Garchi fikrlaringiz xulosasini aniq bilmasam-da, so‘ramoqchi edim: Siz Islomni qachon qabul qildingiz?
Hojar xonim Anna nima uchun bu savolni berganini tushundi.
– Anna, men hali Odamzod yaralmasidan avval Islomni qabul qilganman.
– Ha… – Anna bu javobdan so‘ng bir lahza esankirab qoldi.
– Alloh Yer yuzida Odam atodan to qiyomatgacha bo‘lgan oraliqda yaraladigan hammaning ruhini yig‘ib, "Men kimman?" – dedi. Ruhlar: "Sen bizning Robbimizsan!" – deyishdi. "Sizlar Menga taslimmisizlar?" – dedi buyuk Alloh. "Senga maqtovlar bo‘lsin, biz Senga taslimmiz!" – dedi ruhlar. Bu taslimiyat Islom edi. Islomda bo‘lish edi. O‘sha ahd kunida mening ruhim ham Allohga ahd bergan, o‘shanda men musulmon bo‘lganman, – dedi Hojar xonim.
– Hayratlanarli bir e’tiqod! – deb yubordi Anna. –Musulmonlar ana shunday deb ishonishlarini bilardim. Ammo birinchi marta buni bir tirik muslimadan tingladim. Xonim, siz Islomiy oilada tug‘ilganmisiz?
Maqsadingiz shuni aniqlash edi, Anna, – dedi Hojar xonim. –Islom muhitidagi ayol men aytayotgan ilmlarni sizning nazdingizda bilishi qiyin. Anna, mening ajdodlarim Islomda o‘tdilar. Men ham Islom tarbiyasini olib ulg‘aydim. Bu ilmlarni ham dinim taqozosi o‘laroq o‘rgandim. Ba’zilar o‘ylaganidek, ayolning Islomda bo‘lishi, hijobda yashashi uni aqlsiz, bandi, mazlumga aylantirmaydi, bil’aks, uning iffatini, sha’nini begonalardan himoya etadi.
</item>
        <item>     Annaga bu javob bir tanbehday ta’sir etdi. U qizarib ketdi. Ochig‘i, u e’tiroz bildirishni istayotgan esa-da, e’tirozlarini tartiblab ulgurmayotgani sababli inday olmadi.
– Endi Islom siz aytgandek, insoniyat tafakkuri xazinalarini rad etadimi? Islomning temir qoidalari odamzodni fikr erkidan mahrum qiladi, degan mulohazalaringiz xususida so‘zlaymiz, – Hojar xonim davom etdi. – Azizam Anna! Falsafada chuqur ketish, yaxshi va yomon orasidagi farqni yo‘qqa chiqaradi. Muqaddas deb qabul etilgan hamma qadriyatlarni yanchib tashlaydi. Masalan, insonning biologik mayllarini tiymaslikni erk deb bilsak, inson nimalarni xohlamaydi? To‘g‘ri va noto‘g‘rining orasida chegara bo‘lishi lozim. Bu chegarani inson topishga qodir emas. Xudoni Oliy Aql deb nomlab, shubha-gumonlar ichida yurish faqat tushkunlik zulmatiga yetaklaydi. Islomni yagona haqiqat deb e’tiqod qilsangiz, undan tashqaridagi hamma narsa yolg‘onligini tushunasiz. Bajonidil, – dedi Hojar xonim. – Mening gaplarim shu, hozircha. Siz tinglashni istaydigan hikoyani boshqa muslimalardan eshitamiz, inshaalloh, – Hojar xonim shunday deb o‘rnidan turdi.
…Xonimdan so‘ng, bu joyga yoshi qirqlarga yaqinlagan bir muslima keldi. U ham Allohga hamd, Rasululloh sollallohu alayhi va sallamga salavot aytib, gapini boshladi.
– Ismim Shafiqa. Pokistondanman. Lahorda tug‘ilganman. Muallimamiz Hojar xonim haq gapni aytdilar: mening uzun bir qissam bor. Bu o‘z hayotim hikoyasidir. Men buni to‘qimaganman, birovdan eshitib olmaganman. O‘zim yashab o‘tgan bir hayot bu. Uni sizlarga oshkor etaman. Tinglab, albatta, xulosa qiling, – dedi so‘zga chiqqan muslima yuzidagi pardaning o‘zinigina ochib. Anna bu suhbatdoshining favqulodda go‘zalligidan ilhomlanib ketdi.
– Shafiqa xonim, shu qadar latofatlisizki, G‘arbda bu go‘zallik naqadar qadrlanishini bilasizmi? Siz san’at davralarining ma’budasi bo‘la olardingiz! – dedi Anna.
Shafiqa xonim Annaga ma’yus jilmaydi.
– Shunday deng? – dedi mahzun ovozda. – Keling, hikoyamni boshlay qolay.
– Albatta, albatta, –  dedi Anna.
– Otam Lahor madrasalaridan birida mudarris, ya’ni o‘qituvchi edi. U kishi tabiatan qattiqqo‘l bo‘lib, hech qachon ko‘ngilbo‘shlik qilmasdi. Otamning to‘rt xotini bor edi. To‘rttovi ham bir hovlida yashardi. Aniqrog‘i, otam katta hovlini teng to‘rt qismga bo‘lgandi. Rahmatli bobomdan qolgan daromadli tijorat otamni shunday boy va imkonli bo‘lishiga sharoit bergandi. Otam to‘rt xotinini birdek nazorat qiladi. Hamma xotinlaridan umumiy hisobda o‘ttiz farzandi bor. O‘n yetti o‘g‘il, o‘n uch nafar qiz. Otam har bir ayoliga bir nafardan xizmatchi xodima olib bergan. Bunday katta oilani boshqarish, yeb-ichirish oson emas, albatta. O‘ttiz farzandning har birini tarbiyalash, ta’lim berish, band qilish ham mashaqqat. Otam shuning uchun bo‘lsa kerak, doim vajohatli edi. Hamma farzandlar otamdan qo‘rqardik. Otamning ayollarini aytmasa ham bo‘ladi. Ular otamdan Azroildan qo‘rqqandek qo‘rqishardi. Shu qadar ulkan hovli biror marta to‘zib yotganini eslay olmayman. Otamning ayollarini hammasini ona deb tanidik. O‘z onamizni ona deb chaqirsak, xonadonning katta xonimini katta ona, keyingilarini kichkina ona der edik. Onalarimizga behurmatlik qilmadik. Itoatlaridan chiqmadik. Otamning talabi shu edi. Onalarimiz ham bizga ovoz ko‘targanlarini bilmayman. Qarg‘ish, nolish, yig‘i-sig‘i bu xonadonda yo‘q. Onalarimiz ham, xizmatchi ayollar ham uy tozalash, ovqat pishirish, kiyim tikish bilan band bo‘lishar edi. Har kuni kunduzi soat o‘ndan o‘n birgacha mutolaa va qiroat vaqti edi. Otam shunday atardi. Har bir onamiz o‘z bolalarini yig‘ib, kitob o‘qitardi. Bu kitoblar har xil bo‘lsa-da, tartibi bor edi. Asosan, aqiyda, tarix, ibodat haqida o‘qirdik. Maktabga bordik. Madrasaga qatnadik. Otamning talabi bilan onalarimiz o‘qishimizga o‘ta e’tiborli edilar. Xonadonimizda bir vaqt namoz qazo bo‘lmagan, xuftondan so‘ng deyarli hamma uxlaydi, bomdoddan so‘ng uyqu mumkin emas. Peshin namozini o‘qib ham, biror soat uxlar edik. Otamni har kuni ko‘ra olmasak-da, kun ora ko‘rardik. To‘rt kunda bir bizning dasturxonda o‘tirib, kechkilik qilardilar. Lahordan tashqarida yerimiz bor edi. Bu yerning bir qismi meva va uzumli bog‘, bir qismiga har yili mosh, loviya, no‘xot va turli sabzavotlar ekardik. Biz qizlar yerda mehnat qilmasak-da, akalarim, ukalarim ishlashardi. Chorvamiz ham bor edi. Otam hech bir farzandini bekor va e’tiborsiz qo‘ymasdi, to‘g‘ri, biz bilan suhbatlashgani vaqti deyarli yo‘q edi. Lekin tarbiyamizni aslo unutmagan. Men otamning kenja ayolidan tug‘ilgan kenja qizi edim. Aytishlaricha bobom otamning shogirdi bo‘lgan. Eng go‘zal qizini ustoziga nikohlab bergan. Onam chindan behad chiroyli ayol edi. Katta onalarimiz onamni biroz suymasliklarini ko‘p sezganman. Onam esa buni ko‘rmaganga olardi. Hamisha otamni hurmat bilan kutardi. Ongimizda ota deganda Yer yuzidagi eng ulug‘ inson gavdalangan doim. O‘n yoshga to‘lganimda, ko‘zguda o‘zimni ko‘p tomosha qilardim. Kundan-kun go‘zallashayotganimni yaxshi idrok etganman. O‘sha paytlar Pokistonga Amerika madaniyati ko‘proq ta’sir etayotgan edi. Ingliz tilini o‘rganarkanman, turli jurnallar, gazetalardagi suratlar mening hayolimni o‘g‘irlaydigan bo‘ldi. Ko‘chalarimiz Amerika ko‘chalari oldida g‘arib edi. Odamlarimiz amerikaliklarga qiyoslaganda ko‘rimsiz, qoloq edi. Hayotimiz Amerika hayoti oldida o‘ta jo‘n, o‘ta zerikarli edi. O‘n to‘rt yoshimda shunday ishonch ongimga mustahkam o‘rnashib bo‘ldi. Biroq onam bilan kam gaplashardim. Menimcha, onam o‘ta sodda ayol edi.  Opalarim ham ko‘zimga o‘ta mu’te ko‘ringan. O‘zimni bu hayot odami deb hisoblamay qo‘ydim. Burqamni ochib yurishdan qo‘rqsam-da, hayolimda sochlarimni g‘arbona turmaklab, hammani lol qoldirib yurishni orzu qila boshladim. Uyimizda musiqa tinglanmasdi. Televizorda ham faqat dindorlarning va’zlari qo‘yib berilardi. Men esa musiqa oshuftasi bo‘lib qoldim. Shunday o‘zgarishlar ichida yurar ekanman, menga sovchi keldi…
      </item>

        //4-bob
        <item>Abdulloh Yorqin hikoyasini davom ettiradi:
– Turkman chegarasidan o‘tdik. Biroz yurdik. Onam, akam va men yo‘l chetidagi daraxt tagida qoldik. Otam otga minib, qaergadir ketdi. Akam bilan onam o‘ziga ermak topdi. Ariqdan suv olib sepdi. Yuklarni tartiblay boshladi. Biz qo‘ngan joydan uch yuz metr narida o‘tov ko‘rinadi. O‘tov atrofida bolalar o‘ynab yuribdi. O‘tovdan bir juvon chiqib, nimalargadir unnaydi. Keyin yana kirib ketadi. Bir-ikki marta bizga qaradi. Ariq deganim anhordan kichikroq o‘zan. Yoqasida tol, majnuntol, na’matak, baqaterak, tut o‘sgan. Yo‘l shag‘alli. Bu yerda o‘ziyurar ulovlar o‘tib qolarkan. Bunday ulovlarni Xo‘tanda kam ko‘rganmiz. Darillagan ovoz chiqadi. Katta, yumshoq g‘ildiraklari bor.  Orqasida tutun chiqaradigan quvur. Atrof biyday dasht. Suv qaerdan kelib, qaerga ketadi – bilib bo‘lmaydi. Yaqin orada biror qishloq ko‘rinmaydi. Akam bilan men chumolilarni ancha tomosha qildik. Men chumolilarning suvda suzishini ko‘rgim kelib qoldi. Barg olib, chumolilarning karvonini to‘sdim. Bir necha chumoli bargga chiqdi. Bargni suvga qo‘yib yubordim. Nazarimda, chumolilar uchun barg kema edi. Bu "kema" ning ariqda “suzishi”ni tomosha qilib, oqim bo‘ylab yugurdim. Ortimdan onamning xavotirli sasi keldi:
– Abdulloh, uzoqlashma, bolam!
Kema suv o‘rtasiga ketib qoldi, men chumolilarni taqdir izmiga qoldirib, onamga qarab yugurdim.
– Ona, non! – dedim.
Onam tugundan qora bug‘doy noni olib berdi. Men ariqqa keldim. Nonning yarmini akamga berdim. O‘zimning ulushimni suvga botirib, qotgan nonni yumshatib, og‘zimga solib chaynay boshladim. O‘tovdan bir kampir chiqdi. Ortidan boyagi ayol ko‘rindi. Kampir ayoldan nimanidir so‘radi. Ayol ham bizni ko‘rsatib javob berdi. Kampir biz tomon kela boshladi. Onam unga tomon peshvoz yurdi:
– Assalomu alaykum, ona, – dedi.
Kampir ham o‘z qizini ko‘rgandek onamni bag‘riga bosdi:
– Va alaykum assalom, chirog‘im, – dedi. – Qo‘noqmisizlar?
–Ha, ona, qo‘noqmiz. Uyg‘urmiz. O‘g‘lingiz o‘ziyurar ulov axtarib ketdi, – dedi onam. – Yukimiz ko‘p. Yo‘limiz mo‘l.
– Voyyy, chirog‘im, – astoydil achindi Turkman ona. Men turkmanlar yurtida ekanligimizni bilganim uchun kampirni hayolimda "Turkman ona" deb atadim. – Musofirlik qursin, chirog‘im. Biz turkmanlar cho‘lma-cho‘l yuramiz. Umrimiz sahroda o‘tadi. Bizga buning hech bir og‘iri sezilmaydi. Lekin Vatanidan chiqqan odamga qiyin. Yur, chirog‘im, o‘tovga yur.
Onam taraddudlandi:
– Ona, yuklarimiz bor. O‘g‘lingiz ham kelib qolsa…
– Yuklaring joyidan qimirlamaydi. O‘g‘lim kelsa, ana, nevaralarim. Xabar berishadi, yuraqol, – qistadi Turkman ona. Unga ergashib, o‘tovga kirdik. O‘tov ichi keng va salqin ekan. Yerda guldor, yumshoq gilam yastangan. To‘shak o‘rnida terilar. Turkman onaning taklifi bilan mayin teriga o‘tirdik. Turkman ona duo qildi:
– Xudoyim siz musofirlarni esdan chiqarmasin, cho‘llarimiz sero‘t, qo‘ylarimiz sersut, sergo‘sht, etli bo‘lsin! Omin!
O‘rtada dasturxon. Ko‘zacha. Non. Qoqi mevalar.
– Chirog‘im, uyg‘urlar ham ye demasa, ovqat yemaydimi? Turkmanlar ye demaydi. O‘zing olib ye. Uyat bo‘lmaydi. Yemasang, uyat bo‘ladi.
Onam non ushatdi. Ko‘zachadan sopol ayron quydi. Akam, menga berdi. O‘zi ham ichdi. Turkman ona ham tamaddi qildi. Taom payti hech kim gapirmadi. Taomdan so‘ng onam ham Turkman ona bilan gaplashib ketdi. Biz bolalar tashqariga yugurdik. Bolalar bilan tezda tillashib, o‘yinga berilib ketdik. Kechga yaqin otam keldi. U otda emas, o‘ziyurar ulovda keldi. Yuklarimizni shu ulovga ortdik. Turkman onaning o‘g‘illari ham kelishdi. Ular bizga ko‘maklashdilar. Turkman ona bizga bir nimalar berdi. Onamni quchoqlab, o‘pdi. Bizni ham quchoqladi, o‘pdi.
– Yo‘llaring olis ekan, yaqin bo‘lsin! – deb duo qildi.
O‘ziyurar ulovning orqasi atrofi o‘ralgan supa ekan. Shu supaga yuklarimizni qo‘yib, o‘zimiz o‘tirib ketishga ham joy hozirladik. Hammamiz o‘tirdik. Ulov bir silkinib, yurib ketdi. Men otamning pinjiga tiqildim. Akam onamning yonida.
– Otlarni sotdim, – dedi otam. –Bu ulov bilan uch kunda Eronga yetib olamiz.
…Biror shahar yo qishloqda to‘xtamadik. Ulov deyarli tinmay yurdi. Bilsak, uni ikki kishi galma-gal yurgizar ekan. Uchinchi kun tunda ulovning silkinishidan uyg‘onib ketdim. Qarasam, otam ham, onam ham uyg‘onib, nimagadir quloq tutishyapti. Pastdan ovoz keldi:
– Mashinada nima bor? Boringni ber!
– Yo boshingni uzaylikmi? O‘liging cho‘lda qoladi, bo‘rilar yeb ketadi.
– Mashinang ham bizga qoladi.
– Og‘am, mashinada hech narsam yo‘q. Bir musofirni oilasi bilan manziliga eltyapman.
– Aldama, och yukxonani! Och!</item>
        <item>O‘tirgan supamizning orqa tomoni eshigi ochildi. Fonus tutgan otliqlar ko‘rindi. Ularning qo‘lida miltiq ham bor edi. Onam qo‘rqib ketdi. Otam bizga:
– Qo‘rqmanglar! – dedi. O‘zi supadan pastga tushish uchun yurdi.
Osmon tiniq edi. Osmonda to‘linoy. Yulduzlar charaqlaydi. Cho‘lning izg‘irinli shabadasi esadi. Ona bolalar bo‘yraga o‘randik. Onam ikkimizni mahkam quchoqlab oldi.
– Yo Qodir Egam! Bizni panohingda asra! Yo Mehribon Egam, bizni tashlab qo‘yma! Yo Qodir Egam! Yo Rahmli Xudoyim! Bizni himoya qil! – onam tinimsiz pichirlab shunday derdi. Onam bizni shunday qattiq quchoqlab olgandiki, yuragi urishini sezib turdim. Ich-ichimdan qo‘rqmasam-da, xatarda ekanligimizni idrok etib, nafas ham chiqarmasdim. Pastda esa otamning yo‘lto‘sarlar bilan suhbati quloqqa chalinadi:
– Og‘alarim, – derdi otam. – Xotinim, ikki bolam bilan ketyapman. Uyg‘urman. Xitoy zulmidan qochdim. Borimni yo‘lda sarflab kelyapman. Shu ulovni ham bazo‘r topdim. Hali manzilim olis.
– Shunday de? Qaerga ketyapsan?
– Og‘alar, Eronga o‘tishim kerak. Keyin Turkiyaga.
– Turkmanda yuraver! Turkiyada nima qilasan? Kiming bor u yerda?
– Og‘alar…
– Ayt, ayt! It egasini tanimaydigan zamonda Turkiyada senga ko‘zi uchgan kim ekan?
Otam jim qoldi.
– Ey musofir, isming nima? – bu mutlaqo jiddiy bir ovoz edi.
– Ibrohimman, – dedi otam. – Ibrohim Yorqin.
– Yaxshi, Ibrohim Yorqin. Meni eshit! Sen chiqqan ulovni o‘rislar ko‘proq minadi. Ular bu ulovda nasha, ko‘knori tashib yuradilar. Afg‘ondan olib, Eronga, Qirg‘izga, Termizga, Toshhovuzga, Xorazmga sotadilar. Biz insofsiz qaroqchi emasmiz. Bu kofirlarni shunday qilib, dodini beramiz. Keyingi paytda ahvol og‘irlashdi. O‘ris afg‘onga qo‘shin kiritadi deyishyapti. Sen Xitoy zulmidan qochdim deyapsan. Men mazlumni talamayman. Rostini ayt, Turkiyada kimni qora qilib ketyapsan? Gaping rost bo‘lsa, seni Turkiyagacha eson-omon borishingni ta’minlashga harakat qilaman.
– Og‘a, men qora qilib borayotgan odam hayotmi, yo‘qmi, bilmayman. U juda taniqli odam. Bobom uning mujohidlaridan bo‘lgan, – dedi otam.
– Bobong mujohid bo‘lganmi? Yo Qodir Alloh! – yo‘lto‘sar og‘a hayqirib yubordi.
– Bobomning ismi Qilichbek Mujohid bo‘lgan. U amirul muslimin Yoqubbek qo‘shinida bo‘lgan. Yettishaharni barbod etganlaridan keyin bobom Xo‘tanga, ona yurtiga qaytadi. U payt yosh, navqiron yigit bo‘lgan. Yoshi yetmishga yetganida, Farg‘ona kofirga qarshi Ergash qo‘rboshi jihod qilyapti deb eshitadi. Farg‘onaga kelib, Ergashning G‘orbuvadagi qarorgohiga boradi. O‘sha yerda Shermuhammadbek qo‘rboshiga yordamchi bo‘ladi. Bobom askarlar ichida nisbatan yoshi ulug‘ edi. Yoqubbek Badavlat lashkaridan ham olgan tajribasini ishga soladi. Oppoq soqoli bilan o‘risga qarshi ko‘p urushib shahid bo‘lgan. Shermuhammadbek shunda ko‘p mahzun bo‘lgan. Bobomning yakkayu yagona o‘g‘li otasining shahodat topganini eshitib G‘orbuvaga kelgan. U mening otam Xolid Mujohid edi. Uni ham Shermuhammadbek o‘z lashkariga olgan. Ko‘p urushlardan so‘ng har xil sabablar bilan qo‘rboshilar lashkari tarqalib ketdi. Kobulga chekinishga majbur bo‘lgan Shermuhammadbek qo‘rboshi otamga "Yurtingga qayt!" deydi. Otam Xo‘tanga keldi. Men o‘shanda ancha esimni tanib qolgandim. Keyin otam yana urushga kirdi. Endi u kishi Alixonto‘ra Sog‘uniyning lashkarida edi. Alixonto‘rani yolg‘on kelishuv bilan Moskovga olib ketdilar. Lashkar boshsiz qoldi. Xitoy hujumiga dosh bermadi. Otam ana shu janglarda shahid bo‘ldi. Og‘a, ajdodlarimizning hammasi kofir bosqinchiga qarshi kurashib keldi. Bizni bosqinchi hukumat yaxshi taniydi. Xitoyga Mao Sezdun rais bo‘ldi. U oxirgi inqilobda xarob bo‘lgan davlatni tiklab oldi. Endi navbat Uyg‘ur o‘lkasiga keladi. Birinchi ish eski kurashchilar avlodini qirish bo‘ladi. Shuning uchun yurtimdan bosh olib chiqdim. Turkiyada men qora qilib ketayotgan odam dongdor qo‘rboshi, mujohidlar sardori Shermuhammadbekdir.
Otam gapini tugatdi. Hamma jim bo‘lib qoldi. Sukutni Yo‘lto‘sar og‘a buzdi:
– Ibrohim, jigarim! Shuni bilki, men ham g‘orbuvalik mujohidning avlodiman. Shermuhammadbek Kobulga o‘tganda bizning oila u bilan edi. Qo‘rboshi Istanbulga ketdi. Biz Afg‘onda qoldik. Bu yerda hayot qildik. Biroq notinchlik to‘xtamadi. Har xil bosqinchilarga qarshi urushib yuribmiz. Bir tomondan o‘ris, bir tomondan ingliz tahdid qilayotir. Yaqin orada Afg‘on yurti ulkan jang maydoniga aylansa kerak. O‘ris bizga qo‘shin kiritsa, xalq oyoqqa turadi. Afg‘on xalqi yuvosh xalq emas. Bosqinchi kelsa, qochadigan bo‘lsa, uyini buzib, keyin qochadi. Nima uchun tayyor boshpanani yovga berish kerak? Shuning uchun katta urush ostonasidamiz. Men bu yerda sheryurak yigitlardan jamoa tuzdim. Turkman cho‘llarida kofir o‘risning molini talayapman. O‘ris bu yurtni bosib olib, halovat topaman desa, xom o‘ylabdi. Buxoroni, Xivani, Qo‘qonni kofirga berib qo‘ydik. Ammo bu yog‘iga qadam bostirmaymiz. Qadam bossa, bu joyni jahannamga aylantirib beramiz.
– Omin! – dedi otam.
– Ibrohim, modomiki, qasding Turkiya hijrati ekan, yo‘ldan qolma. Senga pul beraman. Koringga ishlat. Afg‘onga o‘ris kelsa, Qilichbek va Xolid Mujohidlar izini bosishni istasang, kel!
Men o‘rnimdan turdim-da, taxta to‘siq osha pastga qaradim: bir necha o‘n otliqlar, o‘rtada otam va juda barvasta odam gaplashib turishgan ekan.
– Omon bo‘l, jigarim! – Yo‘lto‘sar og‘a otamni bag‘riga bosdi.
…Sharq osmoni avval kulrang tus oldi. Keyin ko‘kardi, gezardi, oqardi va quyosh chiqdi. Biz allaqachon yo‘lda edik.
…Yo‘lto‘sar og‘a va’dasiga vafo qildi: Eronga o‘tdik. U yerda ham bizni boshqa o‘ziyurar ulov olib ketdi. Eronda juda ko‘p shaharlardan o‘tdik. Otam aytgandek, ba’zi shaharlarda notinchlik ko‘rdik. Odamlar ko‘chada to‘planib baqirishardi. Ba’zi shaharlarda o‘q ovozlari!
Eron ichida o‘n kun yo‘l bosdik.
Istanbulga horg‘in kirib keldik. Keyinchalik onam eslaydiki, yeguligimiz, naqd pulimiz deyarli qolmagan. Hatto yuklarimizni yo‘lda otam sotib yuborishga majbur bo‘lgan. Erondan Iroqqa o‘tishga to‘g‘ri kelibdi. Iroqda mol-mulkimizni pullashni boshlaganmiz. Onam aytadiki, Istanbulga kirishda hushimdan ketibman. Yoz emasmi, havo qaynoq. Dengiz yaqinligi uchun bu issiq harorat odamni lohas etarkan. Otam har tarafga javdirab yordam izlabdi. Ko‘chadagi har bir odamdan shifoxona so‘rabdi, tabib izlabdi. Odamlar Ehson hakim degan insonning manziliga yo‘llashibdi. U paytlarda Istanbulda ham o‘ziyurar ulov kam ekan, shunday bo‘lsa-da, musulmonlar tezda oilamizni Ehson hakimning uyiga yetkazishibdi. Otam meni ko‘tarib, tabibning hovlisiga yugurib kiribdi. Ehson hakim shu tobda bemor ko‘rayotgan ekan.
– Hakim afandim, bolam xasta, bolamga qarang! – debdi otam. Onam esa ro‘molining bir uchini tishlab, bir uchi bilan ko‘zini berkitib, sassiz yig‘larmish. Ehson hakim barvasta, soch-soqoli oppoq, yuzi nurli odam ekan. O‘zi qarayotgan bemorni shogirdiga topshiribdi-da, tezda kelib meni qo‘liga olibdi va debdi:
– Robbim yordamchi bo‘lsin! Qo‘rqma, o‘g‘il, bolang Allohning izni ila shifo topgay!
Keyin meni supaga yotqizibdi, kiyimlarimni yechib, badanimni nam mato bilan artibdi. Ko‘zimning ichiga, og‘zimga qarab, yuragimga quloq tutibdi. Har xil muolajalar qilib, ishi davomida tinimsiz duo o‘qibdi. Burnimga qandaydir paxtani tutibdi, hushimga kelib, g‘ingshibman. Keyin qandaydir damlamadan bir qoshiq ichiribdi. So‘ng ota-onamga qarab, debdi:
– O‘g‘il, kelinni olib musofirxonamizga joylashtir, – so‘ng shogirdlaridan biriga tayinlabdi. – Mehmonni musofirxonaga elt. Xizmatlarida bo‘l. Barcha hojatlarini ravo et!
…Onam aytadiki, musofirxona katta dargoh ekan. Qashshoqlik oilalar, yetimlar, bevalar – hamma uchun alohida-alohida ajratilgan xonalari bor ekan.
Musofirxonada ota-onam yuvinib, issiq taom yeyishibdi. Kiyimlar olishibdi. Biroq onamga hech narsa tatimabdi. U faqat meni o‘ylabdi. Biroq Ehson afandi meni bir xonaga olib, hech kimni kiritmabdi. O‘zi davolabdi. Uch kundan keyin onamga ruxsat beribdi. Onam oldimga kirsa, oyday bo‘lib, pokiza to‘shaklarda yotgan ekanman.  Onam quvonganidan rosa yig‘labdi…
</item>

        //5-bob
        <item>Shafiqa xonim o‘z qismati hikoyasini so‘zlaydi:
– Sovchilar mening dunyoyimni zulmatga uloqtirdi go‘yo. Nahotki shu qora olamda abadul-abad qolib ketaman? Yer yuzida, uzoq o‘lkalarda, masalan, Ovrupoda, Amerikada hamma saodatmand yashamoqda. U yerda barcha insonlar shodu-xurram, mening mamlakatimda, mening oilamda esa quldorlik hukm surayotir! Meni majburlab erga berishmoqchi! Qani, mening huquqim! Mening ham orzularim bor, ovozim juda jarangdor, o‘zim go‘zalman, men mashhur xonanda bo‘lishim mumkin! Eronlik Gugushni ko‘rmaysizmi? Axir, u ham zulm changalidan g‘olib chiqdi, Yer yuzi bugun uni taniydi.  Men undan kam emasman! Bizning omi xalqimiz san’atni tushunmaydi. Vahshiylar musiqani taqiqlashgan. Inson qalbini azoblashadi. Tuyg‘ular uchun sizni jinoyatda ayblaydilar. Bu qanday manfurlik! O‘sha payt mana shunday fikrlar miyamni qamrab oldi. Onam sovchi haqida aytganida, baqirib yubordim:
– Tegmayman! Erga tegmayman!
Onam avzoyimni ko‘rib, qo‘rqib ketdi:
– Shafiqa, qizim, mayli, mayli, – dedi u shoshib. – Nega buncha yig‘lading? Erga tegishni istamasang, majburlamaymiz.
Onamning oxirgi gapi meni tinchlantirdi.
– Endi o‘n to‘rtga kirding. Yoshsan, hayotni bilmaysan, Shafiqa, – onam boshimni silab davom etdi. – Sen yo‘q desang, hech kim ho‘p deyolmaydi. O‘zingni bu qadar qiynama, iztirobga solma, xo‘pmi, ko‘zimning nuri?
– Xo‘p, ona, – dedim.
Ancha xotirjam esam-da, ko‘nglim ozurda edi. Xonadonimizda to‘y to‘yga ulanib qoldi. Otam hamma farzandlarini uyli-joyli qilishga kirishdi: bir o‘g‘lini uylantirsa, bir qizini uzatardi. Bu taqdir meni ham kutayotganini bilardim. Uzoq-uzoqlarga qochib ketgim kelardi. Qanday qochaman? Menga kim ham yordam beradi? Shunda menga bir zot yordam bera oladi, deb o‘yladim. Bu Alloh edi. Astoydil so‘rasang, Alloh so‘raganingni beradi. Bizga singdirilgan aqidalardan biri shunday edi. Ibodatga berildim. Tahajjud o‘qidim, nafl ro‘zalar tutdim, onam bergan pullarni muhtojlarga sadaqa qildim, evaziga Allohdan bir narsani so‘radim: “Allohim, meni bu zulmatdan qutqar! O‘zim orzu qilgan erkin hayotni tuhfa et!”
Sovchilarning kimligini so‘ramay, rad etaveradim. Shu tariqa ikki yil o‘tib, o‘n oltiga to‘ldim. Otam Shafiqani o‘n yettiga to‘lmay uzataman, qiz bolani bunday uzoq ushlab bo‘lmaydi, debdi. Onam mening ibodatgo‘yligimni eslatibdi.
“Ibodat yaxshi, – debdi otam, – ammo uy ishlarini ham o‘rgating, xonim, erning uyida ibodatiga qarab, rahmat deyishmaydi, mehnatiga qarashadi”.
Bu gaplardan juda dilim ozorlandi. Otam meni, o‘z qizini begona hisoblayapti, deb o‘yladim. Bunga o‘zimni mutlaqo inontirib qo‘ydim. Navbatdagi sovchi xabarini eshitib, odatdagidek, yo‘q, dedim.
– Qizim, endi yo‘q deyishing befoyda, – dedi onam. – Otang rozilik berib yuboradi, bu aniq. Kuyov bo‘lmish yosh yigit. Yigirmaga kirgan. Birinchi uylanishi.
– Menga bu qiziq emas, – dedim yig‘lab. – Men turmushga chiqmayman.
– Har bir qiz erga tegishi shart! – onamning ovozi birdan keskinlashdi. –Senga yomonlikni ravo ko‘ramizmi? Kuyov Malayziyada yashaydi. Otangdan o‘n besh yoshidan buyon ilm oladi. Otang Shafiqaning qalbi nozik, deb aytadi. Shuning uchun duch kelgan odamga seni uzatmaydi. Ne-ne odamlarni o‘zi ham rad etdi. Inshaalloh, baxtli bo‘lasan!
…Shafiqa xonim hayotini hikoya qilarkan, u kunlarni hozirgidek esladi: qizning qaysarligi hisobga o‘tmadi, nikoh o‘qildi.
Shafiqa kuyovning, haqiqatan, juda yosh ekanligini ko‘rdi. Ko‘zlari dumaloq, soqoli siyrak yigitcha ustoziga juda muxlis edi. U o‘z rafiqasini ustozining hurmati bois, o‘zgacha ehtirom ila qarshi oldi. Kelin-kuyov bir muddat Lahorda yashadilar. Bu orada kuyov Fotih Karim ta’limni yakunladi. Madrasadan bir qancha ijozalarni oldi, hanafiy mazhabi bo‘yicha din mutaxassisi sifatida hujjatga ega bo‘ldi va o‘z yurtiga – Kuala Lumpurga yosh ayoli bilan qaytdi.
 Shafiqa samolyotga chiqdi, osmonga ko‘tarildi, o‘zini bir qadar shod sezdi. Karim doim ayolining ko‘ngliga qaradi. Shafiqa eriga ko‘ngli talpinmasa-da, uning poklik ila boqib turgan nigohlaridan uyalardi, biror injiqlik qila olmadi. Bu holni Fotih itoatdan deb bilib, juda mamnun bo‘ldi.
Ustozi eng go‘zal qizini go‘zal tarbiyalab, unga taqdim etganidan Allohga hamd aytdi. Biroq u Shafiqaning qalbidagi tug‘yonlardan bexabar edi.
…Kuala Lumpurdan ellik kilometr uzoqlikda bir mavze bor. Bu daryolari mo‘l bir hudud. Havosi toza. Tabiati go‘zal. O‘rmonlari ko‘p. Bog‘lari sermeva. Hayvonotga boy. Qushlari xilma-xil. Baliqchilik bobida aholisi juda mohir. Dengiz nafasi kezadi. Ikki-uch soatlik yo‘lni bosib, sharqda Tinch, g‘arbda Hind okeaniga olib chiqadigan istalgan dengizga yetib olsa bo‘ladi. Xalqi bag‘rikeng. Doim kulib yuradi. Bu yerdagi hayot Shafiqaga ancha ma’qul keldi. Musiqa tinglash mumkin ekan. Televideniyada istalgan dasturni topib, tomosha qilishing mumkin. Avstraliya, Sidney, Tasmaniya, Yangi Zelandiya kanallari ham bor. Hayot Shafiqa orzu qilganidek rangli edi.
Fotih Karim mahalliy masjidga xatib bo‘lib ishga kirdi. Mahalliy tele va radio dasturlarda hanafiy mazhabidan dars bera boshladi. Shafiqa bu yerning ayollarini quvnoqligidan mamnun edi. Qizlar er talashib, urishib qolishadi. Ba’zan qizlar onasiga o‘zi tanlagan erni aytar edi. Bu hol hech kimni ajablantirmaydi. Yosh yigitlar kemada hajga borib kelishadi. Fotih Shafiqaga ham hajga birga boraylik, dedi. Shafiqa yukli edi.
Oradan besh yil o‘tdi. Shafiqa ikki o‘g‘ilning onasiga aylandi. Lahorga bir necha marta borib keldi. Onasi qizining go‘zal uy bekasi bo‘lganidan ko‘ngli to‘q edi. Qaynota-qaynonasi Shafiqani o‘z qizlariday ko‘rishardi. Biroq Shafiqaning qalbida hamon eski havas olovi o‘chmagan edi. U hamon bu hayotidan to‘la rozi emas edi.
– Bilmayman, qalbimga bu shayton qachon kirib o‘rnashib olgan edi! – deb buni aytib beradi Shafiqa xonim. – Bolalarimni qoldirib, erimdan ajralishni istab qoldim.
… Fotih quloqlariga inonmay qoldi.
– Xonim, sihatingiz joyidami? Ko‘zingizga nimadir ko‘rinyaptimi? - dedi qayg‘urib.
– Yo‘q! – Shafiqa sapchib turib ketdi. – Men soppa-sog‘man. Jin tekkani yo‘q. Keling, meni siz tinglang, Fotih. Ongli, madaniyatli inson o‘laroq qalbimni tushuning.
Fotih qarshisida umr yo‘ldoshim deb faxr etib yurgani qo‘qqisdan begonaga evrilganini sezdi. Iliq qalbi muzlayotganini idrok qildi. Mutaassir bo‘lishni bas qilib, sokin ovozda dedi:
– So‘ylang, Shafiqa xonim, sizning dardi olamingizni biz ham bilaylik. Zimistonda qolib ketgan ko‘rinasiz!
Erining tovushidagi vajohatdan Shafiqa qo‘rqib ketdi. Uni tinglashga shay bo‘lib o‘tirgan Fotih Karim kutilmaganda Shafiqaning nazarida ulkan haybat kasb etdi. Shu choqqacha tilidan shirin so‘z, yuzidan tabassum arimagan musulmonning ichidagi g‘azabmi, qahrmi, xullas, shunga o‘xshash bir quvvat ajdaho kabi qo‘zg‘algan edi. Bu ajdahoning dami Shafiqani hayiqishga majbur etdi. Biroq so‘z aytilgan edi, ayol bu ajdaho qarshisida tik turib, yonishga mahkum bo‘ldi. Aslida, u o‘zini o‘zi bu baloga duchor etdi.
– Men bu orzu bilan bolaligimdan buyon yashab kelyapman. Fotih, o‘zimni zanjir ichida qurbon etolmayman. Bizning Islomiy deb maqtanadigan turmushimiz zanjirdan iborat, xolos.
Fotih o‘z xotinini ilk marta ko‘rayotgandek qotib qoldi. Eridagi bu o‘zgarishdan kuch olib, Shafiqa to‘xtamasdan bidirlay boshladi:
– Sizlarning Islomingiz inson qalbini parchalaydi. Inson qalbini o‘ldiradi. Erk va hurriyatni bo‘g‘adi.
Fotih chiday olmadi:
– Sen musulmonmisan? – deb yubordi.
– Alhamdulilloh, musulmonman. Siz mening iymonimga shubha qilyapsizmi? Iymonimni biladigan Zot tepada! – dedi Shafiqa. –Islomiy hayot san’atni, madaniyatni rad etmaydi. Alloh bandalariga zulm qilmaydi. Sizlar yettinchi asr Islomini bugungi zamonga tiqishtirasiz. Yo‘q! Islom siz, otam aytgandek emas! Sizlar qoloqsizlar! Islomiy qoidalarni yangilash fursati yetdi! Ayol kishi ham jamiyatda, Yer yuzida o‘z salohiyatini namoyish etishi lozim. Men xonanda bo‘lishni istayman. Butun dunyo mening ovozimni tinglasin! Meni tanisin! Siz esa bunga yo‘l bermaysiz. Shuning uchun ajrashaman!
Xotini gapirarkan, Fotih o‘zini qo‘lga oldi. Tishini tishiga bosdi. Shafiqa gapirib bo‘lgach, so‘radi:
– Bori shumi?
– Sizga shu yetadi. Men madaniyatli, ongli muslimaman. Dinim meni bo‘g‘maydi, balki menga yo‘l ochadi. Biroq sizlar buni tushunmaysiz.
– Bu vasvasa seni qachon egallab oldi?
– Siz uchun bu vasvasa. Men uchun haqiqat.</item>
        <item>– Sening bunday vasvasang uchun taloq ham shart emas, shekilli, – Fotih shunday deb o‘rnidan turdi. – Taloqsan. Uyimdan yo‘qol. Bolalarimdan umidingni uz.
Shafiqa g‘alati bo‘ldi. Eridan bu qadar tez javobni kutmagan edi.
– Siz meni sevmagansiz! – dedi chiranib.
– Hali shu yerdamisan? – Fotih shunday dedi-da, ichkari xonaga kirib ketdi.
Shafiqa ichi bo‘shab qolganini sezdi. Xuddi bir bo‘shliqda muallaq qolgan edi u. Suyanadigan bir tayanchi yo‘q edi atrofida.
– O‘zingni qo‘lga ol, Shafiqa! – dedi o‘ziga o‘zi ovoz chiqarib. – Endi erkin qushsan! O‘z hayoting o‘z qo‘lingda! Bo‘shashma!
… Shafiqa ketish uchun biroz pul, liboslarini hozirlab qo‘ygan edi. Rejasiga muvofiq, Kuala Lumpur markazidagi shohona mehmonxonaga jo‘nadi.
… Ertalab qizil libosini kiydi, yuzini ochib ro‘mol o‘radi va Amerika Qo‘shma Shtatlarining Kuala Lumpurdagi elchixonasiga yo‘l oldi.
– Elchixona meni amaliy qo‘llab-quvvatlashini so‘rayman, – dedi u. Elchixonadagilar ularni yo‘qlab kelgan bu dilbar ayolning dindor oiladan kelganligini eshitib, ruhlanib ketishdi. O‘zgacha ehtirom va iltifot ila suhbat xonasiga taklif etishdi.
– Qahva, choy yoki suv? – deb so‘radi xizmatchi.
– Suv, – dedi Shafiqa. U behad hayajonlanayotgan edi. Bir necha daqiqada uning qarshisiga bir ayol va ikki erkak kelib o‘tirishdi. Ayol qoratanli edi. Ularning uchovi ham juda quvnoq, juda do‘stona, juda muloyim edilar.
– Xayrli kun, xonim, ismi sharifim Jeyn Bronti, siz Jeyn deb chaqiring, shu menga yoqadi, – dedi xayrixohlik ila qoratanli ayol.
– Tanishganimdan xursandman, Jeyn, – dedi Shafiqa. – Men Shafiqaman.
– Shafiqa, ismingiz juda ham go‘zal jaranglar ekan. Xuddi o‘zingiz kabi dilbar ism! – dedi Jeyn. – Tanishing, hamkasblarim Joy va Nikolas. Biz elchixonada gender himoyasi, madaniyat va san’atni qo‘llab-quvvatlash masalalarida ishlaymiz.
– Xonim, elchixonamizga tashrif buyurib eng to‘g‘ri ishni qilgansiz, – dedi Joy deb tanitilgan erkak. – Sizning hikoyangizni tinglashni istaymiz. Siz o‘z qobig‘ingizdan chiqishga qanday jasorat topdingiz?
– Agar bu haqda biz bilan suhbatlashsangiz, mamnun bo‘lardik, – dedi kulib Jeyn ham.
     Shafiqa ularga oilasi, kelib chiqishini aytib berish oson kechmasligini shu onda anglab yetdi. Aytajak hikoyasi go‘yo o‘zi mansub bo‘lgan oila haqida shikoyat qilish edi. – Kechirasiz, men tegishli bo‘lgan oila o‘z hayotidan rozi, men uchun u torlik qildi, xolos, – dedi Shafiqa.
– Tortinmang, azizam! – dedi Jeyn. – Sizga atroflicha yordam berishimiz uchun sizni yaxshiroq tanishimiz kerak.
Shafiqa boshqa chorasi yo‘qligini tushundi. Chuqur nafas olib, sekin so‘z boshladi:
– Men Islomiy oilada tug‘ildim…
Shafiqaning hikoyasi elchixonadagilarga juda yoqdi. Ular ayolni qo‘llashga tayyor ekanliklarini bildirishdi.
– Albatta, Islom dini insonlarga taskin beradi, o‘zidan qoniqish, Xudoning panohida xavfsiz ekanligiga odamni ishontiradi, – dedi Nikolas. – Bu kishiga psixologik xotirjamlik ato etadi. Biroq dinni – u Islommi, nasroniylikmi – erkimiz zanjiriga aylantirish to‘g‘ri ish emas. Biz odamzodning hamma huquqlarini himoya qilamiz, xususan, taqvodorlikni ham. Biroq insonlar taqvodorlik bilan o‘zlarini cheklab yurishlari juda achinarli. Shafiqa xonim, jasoratingiz tahsinga loyiq. Bu jasorat minglab ayollarni ruhlantiradi, olamga ochiq ko‘zlar ila boqishga chorlaydi, shubhasiz.
Shafiqa qaytib bo‘lmas yo‘lga chiqqandek his etdi o‘zini. “Etar! Hadiksirashni bas qil, Shafiqa! – ichida o‘ziga o‘zi dalda berdi. – Seni otang tushundimi? Seni onang tushundimi? Seni ering tushundimi? Yo‘q, ular seni tushunmadi. Endi ortga qaytsang, seni cheksiz xorlik kutyapti. Endi olg‘a yur! Sen oilangdan yuz o‘girmading, sen o‘z yo‘lingga chiqding. Sen qoliplarni buzding. Sen kishanlarni parchalading. Shafiqa! Chekinma! Kelib chiqishingni yashirma! Yashirib nima qilasan? Butun olam shunday jasur ayolni bilsin! Jasorat va istak bo‘lsa, qanday buyuk marralarga erishmoq mumkinligini isbotla! Otingni, zotingni yashirma, Shafiqa! Din bu eski bir qolip. Eski zanjir. Undan qo‘rqma! Alloh marhamatli, u bandalarini bunday azoblamaydi. Axir, san’atning nimasi gunoh? Musiqaning nimasi harom? Inson qalbiga halovat beruvchi ne’matning nimasi yomon? Alloh seni tushunadi, Shafiqa. Alloh seni kechiradi. Asosiysi, qalbingni toza saqla! Ibodatingni qil! Allohni unutib qo‘yma! Shafiqa, cho‘chima!”
…Oradan bir oy o‘tib, Shafiqa haqida xalqaro axborot xizmatlari bir necha dastur tayyorladilar. Ularda Shafiqa erk farishtasi, jasoratli qalb sohibasi kabi sifatlar bilan maqtaldi. Shafiqa o‘zining “hayot yo‘li” haqida hikoya qildi. Taqiqlangan orzular, soqov qilingan bolalik, gung ayollar qismati bu dasturlar mavzusi edi. Shafiqaga BMT, YUNESKO e’tibor qaratdi. Ovozini tinglashdi. Qo‘shiqchilikni o‘rganish uchun ta’lim oldi. Shafiqa o‘z “muvaffaqiyati”dan mast bo‘ldi. Dastlab, sahnalarga chiqishda hayajonlanar edi, asta-sekin bu hayajon yo‘qoldi. Olti oy davomida Yer yuzining bir necha nuqtalariga bordi. Afrika, Arab Amirliklari, Singapur, Hindistonda ayollar hurriyati haqida ma’ruzalar o‘qidi. BMT Shafiqaga Jeyn Brontini hamroh qilib berdi. U Shafiqa uchun hamma narsani hal qilar edi. Shafiqaning ichida bir tuyg‘u uni sezilar-sezilmas azoblardi. Har tomonga boqib, u shahvatparastlik havosini his etardi. Bu istaklarga G‘arb odamlarida hech qanday to‘siq qo‘yilmasligi unga olgan tarbiyasini ko‘p bora yodiga soldi. Sha’n va iffatiga millionlab nigohlarning tajovuzi unga og‘irlik soldi. Ayniqsa, erkaklarning aksari unga eng yaqin darajada do‘stlashishni doimo taklif etishlari uni yerga uraverdi. U baxtiyorlikda deb hisoblayotgan G‘arb ayollari, aslida, o‘z erkaklari qoshida bir qadr kasb etmasligini tushundi. Sevgi degan tuyg‘u shahvatparastlikni ifoda etardi, xolos. Hech bir ayolda na iffat himoyasi, na sharaf poyasi yo‘q edi. Ayollar hamisha o‘z qomatlarini ko‘z-ko‘z qilishga majbur edilar.
Bu yerga urilishlar Shafiqaga shu qadar og‘ir botdiki, o‘zini aldangan his etdi. Kayfiyati zulmatga cho‘kdi: tabassumlar yolg‘on; moda sahnasidagi latofatu malohat ro‘yo; tuyg‘ularda biror poklik yo‘q; ayol qalbi bu makonlarda o‘zini zinhor ayol deb his etmagay! Ayol erkinlik bahonasida bo‘shliqqa tashlab yuborilgan! Unda na suyanch bor, na tayanch!
Shafiqaning nutqlaridan jo‘shqinlik g‘oyib bo‘ldi. Ovozi so‘ndi. Ko‘zlari ma’yuslandi.
– Shafiqa! Senga nima bo‘lyapti? – dedi qayta-qayta Jeyn. Shafiqa javob bermadi.
– Boshqa so‘zlay olmayman, – dedi Shafiqa nihoyat.
– Nima uchun? – hayron so‘radi Jeyn.
– Tushuntirib bera olmayman… meni tinch qo‘yinglar! – hazin ohangda gapirdi Shafiqa.
– Kechirasan qizaloq! – dedi Jeyn jahl bilan. – Biz seni izlab topdikmi? Yalinib kelgan o‘zingsan. Senga sharoitlar hozirladik, yo‘lingni ochdik, pul berdik. Dunyoni kezding. Yulduz bo‘lding. Sen bu ishlarni o‘yin deb o‘ylaysanmi? Sening ko‘nglingga qaraydigan hech kim yo‘q. Buyruqni bajar.
Shafiqa quloqlariga ishonolmay qoldi.
</item>

        <item></item>
        <item></item>

        <item>
            Abdulloh Yorqin hikoyasida davom etarkan, ellik yil avvalgi tarix uning xotirasi kitobi qatlaridan tirilayotgan kabi o‘sha onlarning har bir so‘zi, har bir sasi, har bir harakat va sukunati uning uchun behad qiymatli edi.
…Ibrohim Yorqin oilasi Ehson afandining musofirxonasida bir necha kun qoldi. Kelgan kuniyoq Ibrohim bu zot naqshbandiya tariqatining murshidi ekanligini bildi. Xalq bu insonni e’zozlab, “shayx Ehson hakim hazratlari” deb atar ekan. Ehson afandi tib va hikmat ilmi sohibi bo‘lib, odamlar u haqda “shayx Ehson tariqati ko‘ngil shifosi, tabobati vujud davosi” deb yurisharkan. Shayx Ehson afandining yuzlab shogirdlari bor edi. Har bir shogirdiga turli ilmlarni o‘rgatgan. O‘zi yashaydigan hovli juda kamtarona edi. Biroq shu mahallaga musofirxona, maktabxona, shifoxona qurdirgan. Undan tashqari, xonaqoh ham bor edi. Xonaqohda har kun shayx Ehsonning ilm darslari bo‘ladi. Tushdan so‘ng xordiq chiqargan Ibrohim shayx Ehson ilm suhbatini tinglash uchun xonaqohga keldi. Xonaqoh keng. Devorlari oppoq. Na naqsh, na yozuv, na ziynat bor. Xonaqohning qiblasida mehrob. Mehrobning o‘ng tarafida minbar. Na mehrobda, na minbarda, biroz bo‘lsa-da, ziynat asari ko‘rinmaydi. Shogirdlar, muxlis va muridlar xonaqohni to‘ldirdi. Mehrobning o‘ng yonidagi devorning burchida ixcham eshikdan shayx Ehson biroz egilib, kirib keldi. Xonaqoh sukutga cho‘mdi. Shayx bir-bir qadam bosib, minbarga chiqib o‘tirdi. Liboslari bo‘z, keng, sallasi ixcham va qora. Shayxning qo‘lida tasbih ham ko‘rinmaydi. Shayx Ehson minbarga chiqqach, bir nuqtaga boqib, biroz sukut saqladi. Ikki-uch daqiqa o‘tdi. Shayxning o‘ktam sasi xonaqoh bo‘ylab tarqaldi:
– Bizni mo‘min, muslim qilib yaratgan, Islom uxuvvat orasiga kiritib qo‘ygan, “Bo‘l!” desa istagan ishi bo‘ladigan, har bir ishi hikmati ila go‘zal, qudrati ila mukammal bo‘lgan, dunyoda jamiki mavjudotga, oxiratda mo‘minlargagina rahm etuvchi, ar-Rahmon va ar-Rahim Allohga cheksiz maqtovlarimiz, hamdlarimiz bo‘lsin! Bandaning Allohga itoatdan bo‘lak, Unga hamd aytishdan bo‘lak bir ishi yo‘qdir! Yo Robbimiz, bizni O‘zingga hamd, tasbih aytib, amrlaring adosida ayla! Amiyn! Butun dunyoga Islom ne’matini keltirgan, olamlarga rahmat bo‘lgan, Islomda yashamoqning namunasini o‘z hayoti ila ko‘rsatib bergan Payg‘ambarimiz Muhammad sollallohu alayhi va sallamga, oilayu as’hoblariga salavotu salomlarimiz bo‘lsin! Alloh nabiyyimiz, habibing Muhammad mustafo Rasululloh sollallohu alayhi va sallamga munosib ummat bo‘lib, diningda yashab o‘tishimizga, diningga xizmat qilishimizda yordam ber! Amiyn!
Ibrohimning butun vujudi quloqqa aylandi. Yaqin orada, yo‘q, yaqin orada emas, deyarli bunday sof Islomiy suhbatda bo‘lmagan edi. Shayx Ehson afandining har bir kalimasi tashna ruhiga obi hayot, xasta qalbiga murodu qanot bo‘layotgan edi.
– Bugun Allohning izni ila abnoul vaqt, ya’ni vaqt o‘g‘illari haqida suhbat quramiz, – shayx fasohat ila so‘zlardi.
– Bilingki, vaqt o‘g‘illari bir tamsildir. Bir o‘xshatishdir. Vaqt Alloh tomonidan yaratildi. Oylarning harakati vaqt uchun o‘lchov qilindi. Insoniyatning hayoti vaqt ichida o‘tib boradi. Vaqt butun olamni o‘z ichiga oldi yohud vaqt ro‘y berayotgan hodisotlarning bir suvrati kabidir. Vaqtning o‘g‘illari – Allohning tavhidini idrok etib, o‘zini butkul Allohga baxshida etgan mo‘minlardir. Vaqt har neni zavol aylaydi, ammo mo‘minlar vaqt o‘tgan sayin kamol topajaklar. Vaqt har neni yemirib, ado qiladi, ammo vaqt iymon egasining xizmatkori yanglig‘, zotan, vaqt o‘tgani sayin mo‘minning Iymoni pishib, nurlanib, ziyoda bo‘lib, quvvatlanib boradi. Vaqtning qarshisida odamzod qo‘rqadi, iymonlilar vaqt qoshida mamnundirlar, zotan, vaqt ularni Robbilari tomon eltgay. Odamzod Alloh tomon ketayotgan sayyohdir. Kimdir buni idrok etadi, inonadi, kimdir buni anglamaydi, kufr keltiradi. Kufr keltirganlar ham naqadar qaysarlik etmasinlar, tong-la olamlar Robbi qoshida tik turib hisob berishga majburdir. Kibri, kattataroshligi ularni hech narsadan qutqarib qolmaydi. Nabiyyimiz, habibimiz, Allohning rasuli Muhammad sollallohu alayhi va sallam afandimiz: “Mo‘minning ikkinchi kuni birinchi kuniga o‘xshamas”, – deb marhamat etmishlar!
Naqadar go‘zal so‘z! Na-da, go‘zal, Buyuk So‘z! Iymon egalarining yo‘lini quyosh yanglig‘ porlatib, yoritib, charog‘on aylayajak So‘z! Zotan, mo‘min har bir kun xayr faoliyatdadir. Har bir kun o‘zi uchun, dini uchun, ummat uchun, oxirati uchun bir xizmat o‘tayajak. Bir yangi ilmu hikmat o‘rganajak. Bir on zikr xoli bo‘lmagan qalbining naqadar yuksalishini idrok eta bilurmisiz? Qur’on tadabburi ila mo‘min naqadar balandlarga parvoz etajagini bilurmisiz? Mo‘min hargiz dangasa bo‘lmas. Mo‘min hargiz tanbal bo‘lmas! U hamisha shijoat ustida, hamisha g‘ayrat va jasorat ustidadir. Uni yenga oluvchi kuch Yer yuzida bo‘lmas, zotan Allohga taslim bandani kim yengmog‘i mumkin?! Hech kim! Bugun olamni zulm qoplamish. O‘z haqqini so‘raganlarning yuzini qora, talonchilar yuzini oq ko‘rsaturlar. Dining uchun, erking uchun, yurting uchun kurashsang, seni adashgan deb ayturlar. Zolimlarni esa e’zoz ko‘rsatib, boshga ko‘tarurlar. Bilingki, bu shaytonning makri, xolos. Bu makr Allohning qudrati oldida hech narsadir. Mo‘minlar esa bu makr qurboni bo‘lmasinlar! O‘z yurtidan quvilganlar bir emas, mingdir. Dushmandan najot tilab yig‘laganlar bir emas, mingdir. Haqni bila turib tark etib, botilni bila turib tutganlar bir emas, mingdir. Biling, ey ahli mo‘min, o‘z yurtingni vaqtida himoya etsang, surgun bo‘larmiding? Dushmaningdan avvalroq Robbingga yig‘laganingda, g‘anim qo‘lida zalil bo‘larmiding? Haqni hamisha himoyat etganingda, botil changalida qolarmiding? Zinhor? Zinhor unday bo‘lmas edi! Zotan, vaqtni o‘z foydasiga qo‘llagan mo‘min mudom muzaffar bo‘lgay! Biz esa unday qilmadik, zikrdan g‘ofil bo‘ldik, katta gunohlarni kichik, kichik gunohlarni muboh sanadik, nafsimiz istaklariga hiylalar ila yo‘llar ochib berdik. G‘aflat uyqusida yotdik. Najot qaerda? Najot Islomdadir. Najot Iymondadir. Boshimizdagi halokat bulutlarini, qo‘limizdagi qullik kishanlarini, qalbimizdagi zulmat sovug‘ini idrok etmasak, biz Vaqtning o‘g‘li emas, zolimning quli bo‘lib qolaveramiz. Hayotimizni Allohning qonuni qolib, uning qoidasi ila quramiz. Allohning so‘zini tark etib, uning so‘zini gapiramiz. Yurtimiz boyliklarini bosqinchiga tutqazib, o‘zimiz uning xizmatkoriga aylanamiz! Hayhot! Robbimiz bizga najot bersin, ey ahli mo‘min! Ibodatingiz ilm-la quvvatlansin! Olamga ochiq ko‘z ila boqing. Shaytonning o‘rgimchak to‘ri bilan qo‘ygan tuzoqlarida pashsha kabi to‘lg‘anishni bas qiling! Qalbingizni Allohga bog‘lang, yuzingizni Allohga qarating, oyog‘ingizni Rasululloh sollallohu alayhi va sallamning izlariga bosing! Vassalamu alaykum va rahmatullohi va barakotuh!
Shayx Ehson afandi va’zni yakunladi. Ibrohim Yorqinning ko‘zlaridan shashqator yosh oqdi. Tilib tashlangan qalbiga bir malham qo‘yildi, go‘yo. U manzilda yanglishtirmagan Allohga hamd aytdi. Ertalab tongda uni Ehson afandi o‘z uyiga chorladi. O‘rtacha xona. Na ziynati, na bezagi bor. Shayx bolishga suyanib o‘tirgan ekan. O‘rtaga dasturxon yozilgan. Dasturxonda mayiz, meva qoqilari va non bor.
– Vaalaykum assalom, o‘g‘il kel, o‘tir, –deb o‘z qarshisidan joy ko‘rsatdi shayx.
– Xush kelding, safo keltirding, Ibrohim. Birga nonushta etaylik, so‘ngra o‘zing haqingda menga so‘ylab berajaksan. Senga yordam bera olsam, bir baxtiyorlikni topardim.
Nonushtadan keyin Ibrohim Yorqin o‘zini batafsil tanishtirdi, kasbini aytdi, og‘ir yo‘l hikoyasini bayon qildi.
– Sen Shermuhammadbek mujohidni izlayapsanmi? – deb so‘radi uni diqqat bilan tinglagan shayx.
– Xuddi shunday, – dedi Ibrohim. – Ziyorat qilsam, suhbatlashsam…
– Yaxshi niyat, inshaalloh, – dedi Ehson afandi. – Mening bobolarim Xo‘qand shahridan bu yerlarga kelib yerlashmishlar. Men ham asli turkistonlikman, o‘g‘il. Shermuhammadbek kabi mujohidlar millatning yo‘lbarslaridir. Turkiyadan Turkiston mujohidlariga ko‘mak bergani Anvar poshsho bormishdi. Robbim uni shahodat sharbati ila siyladi. Islom o‘lkalari bu asrda butkul kufr qo‘liga o‘tdi. Movarounnahrni o‘ris bosdi. Boburiylar saltanatini inglizlar egallab oldi. Usmonlilarni-da, iqtidordan ketkazdilar. Shimoliy Afrika yerlarini istibdodga tortdilar. Libya yerlariga Musollining qo‘shini kirmishdi. Umar Muxtordek zotlar italiyon bosqinchilarga qarshi turib, ularni titratib yubordi.
Turkistonda esa xudosiz sovetlarga oyoqda turgan zotlar ushbu Shermuhammadbek kabi sherlar edi. Ming yilda tiklangan saltanatlarni dushmanga topshirdik, endi uni qaytarib olishga birgina Shermuhammadbek yohud birgina Umar Muxtor kifoya etgaymi, o‘g‘il? Axir, bu saltanatlar Rasululloh sollallohu alayhi va sallamning risolatlari qudrati ila barpo bo‘lmishdi. To o‘sha qudratni topmasak, qullikdan xalos bo‘la olmasmiz! Men Shermuhammadbekni taniyman. U bilan ko‘p musohib bo‘ldim. Ahvolidan xabaring bormi?
– Yo‘q, xabarsizman, – dedi Ibrohim.
– Alloh Shermuhammadbekning ko‘zidan nurini olib sinadi. Hozir uning sog‘ qolgan bitta ko‘zi ham hech narsani ko‘rmay qoldi. Sihatiga ham keksalik ta’sir etmoqda. Biroq hamon qalbi bedor, hamon fikrati teran, hamon shijoati jo‘shqin.
Shermuhammadbek yashaydigan mahallada, asosan, turkistonliklar yashar ekan. Mujohidning hovlisi boshqalarnikidan qaysidir jihatlari bilan farqlanardi. Chunki Shermuhammadbek o‘z uyini Farg‘ona xalqining hovlilari bilan bir xil qurdirgan edi. Albatta, Ibrohim Yorqin buni keyinroq bilib oldi.
… Xonaga kirganlarida, mujohid past ovozda yoddan Qur’on tilovat etayotgan edi. Odam kirganini payqab qiroatni yakunladi.
– Assalomu alaykum va rahmatullohi va barakotuh, mujohid bey! – tezda borib Ehson afandi Shermuhammadbekning ikki qo‘lini ushladi. Shermuhammadbekning yelkalari keng, ko‘ziga qora ko‘zoynak taqqan, soch-soqoli butkul oqargan edi. Boshida yengil do‘ppi. Egnida bo‘z ko‘ylak. Keksa mujohid ozgan, biroq zabardast jussasi uning o‘tmishidagi haybatidan darak berardi.
– Vaalaykum assalom va rahmatullohi va barakotuhu va mag‘firatuh, afandim! Xush keldingiz, safolar keltirdingiz, – dedi Shermuhammadbek chehrasiga tabassum yoyilib. U Ehson afandining tashrifidan quvongani yaqqol namoyon edi. Keksa jangchining ovozi guldirab jarangladi.
– Ota yurtimizdan bir muhojirimiz ziyoratingizga kelmish, ismi shariflari Ibrohim Xolid Yorqin o‘g‘li, – tanishtirdi Ehson afandi.
– Xolid Yorqin! – Shermuhammadbekning ovozi titrab ketdi. Ibrohim qo‘l uzatgan edi uning qo‘lini mahkam ushlab oldi.
– Ey Ibrohim, sen Qilichbek Mujohidning nevarasimisan? Xolid Mujohidning o‘g‘limisan?
– Xuddi shunday, beyim, – dedi Ibrohim.
– Subhanalloh! Xush kelding, o‘g‘lim, safolar keltirding! O‘tir, bu yerga o‘tir! – Mujohid yonidan Ibrohimga joy ko‘rsatdi.
Ehson afandi Shermuhammadbekning go‘dak singari shodlanib ketganidan qalbida bir mamnuniyat uyg‘onganini sezdi.
– Ehson afandim, siz-da, bu yerga o‘tiring! – to‘rga taklif qildi Shermuhammadbek. – Alloh Sizdan rozi bo‘lsin, afandim! G‘arib ko‘nglimizga farah keltirdingiz, Ehson hakim xazratlari.
Ibrohim keksa jangchini uning kelishi bu qadar quvontirganidan hijolat tortdi, o‘zini noqulay sezdi. Mujohid unga yana qaradi:
– Ko‘zlarim ko‘rmasa-da, sendan ota yurtim nafasini tuymoqdaman Ibrohim, – dedi u. – Sening bobong Qilichbek katta xizmatlar etdi. Yetmish yoshida shijoati vujudiga sig‘mas edi. Uning ilmi, tajribasi bizning miltiq tutmagan jangchilarni tarbiyalashda asqotdi. Robbim uni jannati ila mukofotlagan bo‘lsin! Amiyn!
– Amiyn, – dedi Ehson afandi.
– Amiyn, – dedi Ibrohim ham sidqidildan.
– So‘yla, Ibrohim, ota yurtimda ne gaplar? Ko‘p xabarlar eshitaman. Ko‘zlarim ko‘rsa edi, bu oyoqlar yursa edi, Allohim shohid, o‘ris kofirni Vatanimdan quvib chiqarmoq uchun qo‘limdan kelganini qilardim! – dedi Shermuhammadbek chuqur qayg‘uda.
– Ota yurtimizning ahvolini qanday bayon qilay, beyim? – dedi Ibrohim iztirob ila. – Qadim Buxoro, Samarqand, Xo‘qand, Xiva dinsizlar qo‘lida qoldi. Gitlerga qarshi urushda yuz minglab yigitlar o‘ris tomondan jangga chiqib, halok bo‘ldilar. Hozir davlatni kommunistlar boshqarmoqdalar. Oddiy xalq daladan chiqmaydi. Sovetning cho‘ntagi uchun ishlaydi, biroq o‘zi buni bilmaydi. Din taqiqda. Musulmonlar ham qora mehnatdan bosh ko‘tarmaydilar. Na ilm, na irfonni bilarlar! Oriflarning bag‘ri qon. Zaiflik ila Allohga duo etishdan bo‘lak ilojimiz qolmadi. Koshki, duo qilsaydik! Meni eng qo‘rqitgani shuki, xalq hurriyat, erk neligini mutlaqo unutdimi ekan!
Butun Turkiston o‘z nomini qo‘yib, o‘z Robbisini esdan chiqarib, bosqinchi o‘risga hamd aytadi, Lenin atalmish tog‘utni zikr etadi. Butun millat ruhi o‘ldirilgan, fikratsiz qoldirilgan qullar to‘dasiga evrilmish go‘yo! Alloh o‘z hikmati va marhamati ila bu diyorga Islom ne’matini qaytarmasa, hurriyat nafasini yetkazmasa, chiqib bo‘lmas botqoqqa cho‘kdik.
Shermuhammadbek boshini egib, chehrasi to‘la mung, Ibrohim Yorqinni tinglardi.
– Sharqiy Turkiston esa Xitoy changalida qoldi, beyim, – deb davom etdi Ibrohim. – Uyg‘ur xalqi-da, boshidan oyogiga qadar kishanband etilmish. O‘lik singari yotgan millatni uyg‘otishdan ojiz bo‘ldik. Bir inson yo‘qki, bu dardni anglasa, idrok etsa! Yo‘q, barcha odamlar o‘z jonlari kayg‘usidan bo‘yinlariga bo‘yinturuq kiyishga rozi bo‘lgan jonivorlarni eslatadi. Ba’zilar burunlaridan xalqa o‘tkazib, dushmanga jilovlarini tutqazdilar. Yer yuzini titratgan millat bugun darbadar bir olomon bo‘ldi. O‘z oyog‘i ostidan narini ko‘rmaydi. Dushmanlar esa och shoqolday bu muborak o‘lkani tishlab, ikki tomonga tortib, parchalab tashladilar. Biz esa hamon o‘zimiz bilan xusumatlashamiz.
Ibrohim gapirarkan, ko‘zidan yosh chiqib ketdi. Ehson hakim, Shermuhammadbek ham sukut saqlar edilar.
– Yo‘lda afg‘onistonlik o‘zbeklarni ko‘rdim, – Ibrohim yo‘ldagi hodisani esladi. – Ular sahroda kofirlarni talab yurishibdi. Ularning aytishicha, Afg‘onga o‘ris qo‘shin kiritish arafasida ekan. Afg‘on katta jang maydoni bo‘ladi, yurtni kofirga bermaymiz deyishdi.
– Inshaalloh, – dedilar ikki mo‘ysafid bir vaqtda.
        </item>

        <item>
            Shafiqa ko‘chada behol turib qoldi. Gender “himoyachilari” undan osongina yuz o‘girdilar.
– Kechirasiz, Shafiqa, – dedi Nikolas muloyimlik bilan. – Bizda har bir ish xohishga suyanadi. Sizda xohish bo‘lmasa, biz majburlay olmaymiz. Jeyn qizishibdi, uni kechiring. Psixologlarimizning aytishicha, sizda beqarorlik kuchli ekan. Beqaror odamlar bilan ishlay olmaymiz. Taklif sizdan chiqqan edi, qabul qildik, sizni mudhish qismatdan xalos etdik. Dunyo ayollari himoyasiz emasligini isbotladik. Biroq siz o‘zingiz biz bilan boshqa hamkorlik qilishni istamadingiz. Qolaversa, olti oy davomida bizning madaniyatga singib keta olmadingiz. Hamon erkaklar bilan tortinib gaplashasiz. Suhbatni qisqa qilasiz. Nutqda ham ko‘zingizni odamlardan chetda tutasiz. Ichingizda qandaydir kuch sizni qo‘yib yubormadi. Mayli, bu bizning xulosamiz. Biroq endi mustaqilsiz. Hayotingizni erkin davom ettiring. Birga ishlaganingiz uchun rahmat. Sizni soqchilar kuzatib qo‘yishadi.
– Yo‘q, o‘zim… –  Shafiqa shunday deb binoni tark etdi.
“Shafiqa, bu nimasi bo‘ldi?”
U o‘ziga savol bersa-da, nima bo‘lganini bilardi. Olti oy juda ham tadbirlarga boy o‘tdi, lekin Shafiqadagi “yovvoyilik” yo‘qolmadi. U itoat bilan matnlarni o‘qib berdi, aytilgan joylarga bordi, ko‘rsatilgan mehmonxonalarda yashadi, holbuki, na bir ayol, na bir erkak ila do‘stlashdi. Bu Gender “himoyachilari” ni taajjubga soldi. Shafiqa navbatdagi tadbirni rad etgach, u bilan orani ochiq qilish qarori chiqarildi. Bunday tabiatli insonlar bilan ishlash gender “himoyachilari” uchun imkonsiz. Ularga quvnoq, kirishimli, sevgiga boy, haroratli, qaynoq yurakli odamlar zarur.
Shafiqa ko‘chada qoldi. Hamyonida yegulikka bir sent ham yo‘q. Telefon hisobi bo‘sh. Shafiqa bu xatar haqida mutlaqo o‘ylab ko‘rmagan edi. Yuklari bilan ko‘cha bo‘ylab yurarkan, yig‘lashni ham, kulishni ham bilmadi. Yuragi kuydi. U bolaligidan orzu qilgani Amerikada edi. Amerika esa uni ko‘chada qoldirdi. Kimga murojaat etishini bilmasdi Shafiqa. Olti oy u biror marta mustaqil holda ko‘chaga chiqmagan edi. Uni Jeynning maxsus dasturlari boshqardi.
“Musulmonlarni topishim kerak… Qanday qilib?! Men musulmonlardan yuz burgan edim-ku! Kecha televidenie va radioda an’anaviy Islomning qoloqligini butun dunyoga e’lon qildim-ku! Buni ko‘rgan millionlab musulmonlar nima degan ekan? Nahotki ko‘chada qolib o‘lib ketsam?!”
Shafiqa tuyqus qo‘rqdi. “Allohim” deya qalbidan nido qildi-yu, bu nidoga “Labbayka” javobini his etmadi.
“Xudbinlashib ketibman! Boshimga mushkul tushganda, musulmonlarni esladim. Allohni esladim… Naqadar xudbin, naqadar munofiqman!”
Bu o‘ylar jonsiz edi, zotan, bu o‘ylar qalbini kuydirishi kerak edi, Shafiqaning qalbi “miq” etmadi. Qalb na qo‘rquvni, na xavfni sezdi. Shafiqa o‘zini o‘lib qolgandek his etdi.
Erini, farzandlarini esladi. Ajabo! Ularni unutib yuboribdi! Nahotki o‘z bag‘rida olib yurgan jigargo‘shasini yodidan faromush etdi?!
“Ahvolim naqadar og‘ir! Men qanday ahvolga tushdim?! Shafiqa, xarob bo‘libsan, Shafiqa!”
Ayolning boshi aylandi. U ortiq o‘ylashni istamadi. U bu hayotni tezroq tark etishni xohladi. Afsuski, vujudi holsizlandi, ko‘z o‘ngi qorong‘ilashdi, quvvati qaergadir, bir qora, mavhum bo‘shliqqa so‘rilib borardi go‘yo. Shafiqa gandirakladi. Qandaydir o‘rindiqqa yetib oldi, o‘tirdi, suyandi, nafasi siqildi, hushini yo‘qotayotganini sezdi. Shu on bir ayolning ovozi eshitildi:
– Qizim, senga nima bo‘ldi, hoy qiz?
Shafiqa bu mehrli sas sohibasining chehrasini ko‘rmadi, u butkul hushdan ayrilgandi.
…Deraza ochiq. Quyosh nuri harir pardadan o‘tib, alvon gilamda jilvalanadi.
Yengil shabada. Gullar ifori. Javon to‘la arab va turk tilida chop etilgan kitoblar.
Mus’haf! Qur’oni Karim! Shafiqa shuursiz holda Kalomullohga talpindi.
Hamon kuchsiz edi. Boshi zilday og‘ir. Xonaning bir qismigina namoyon.
– Qizim, o‘zingga keldingmi?
Shafiqa tepasida ko‘zlari katta va moviy, chehrasida nur jilvalangan, ro‘moli o‘ziga behad yarashgan ayolni ko‘rdi.
– Assalomu alaykum… – bazo‘r shivirladi.
– Vaalaykum assalom. Zinhor urinma!
Ayolning sasi iliq edi.
– Kamina Roziya Muhsin. Senga tovuqli sho‘rva qaynatdim. Ichib ol. Allohning izni ila quvvat bo‘ladi.
Shafiqa javob berolmadi. Kichkina chinni kosani ko‘tarib, Roziya xonim uning yoniga cho‘kdi. Kosani yonidagi g‘ildirakli stolga qo‘ydi. Ikkita yostiq bilan Shafiqaning boshini biroz balandlatdi. Yog‘och qoshiqda Shafiqaning labiga sho‘rvani tutdi. Sho‘rva iliq, xushbo‘y edi. Ikki ho‘plamdan so‘ng, Shafiqaning tanasiga yengil harorat yoyildi. Boshidagi og‘riq tarqagandek bo‘ldi.
– Sho‘rvaga shifobaxsh giyohlar soldim, inshaalloh ichingdagi dardlarni aritadi.
– Koshki, ariydigan dard bo‘lsa edi ular… – Shafiqaning ko‘zidan yosh oqa boshladi.
– Hech bir dard davosiz yaralmagan, qizim, – dedi Roziya xonim. – Bu qadar umidsizlanma. Tinglay olasanmi?
– Albatta, xonim… – dedi Shafiqa. – Qancha vaqt yotdim?
– Yigirma to‘rt soat, – javob berdi Roziya xonim. – Tibbun nabaviyadan biroz xabarim bor. Darding xafaqonlikning ibtidosi. Yengib yuborasan, inshaalloh. Shuning uchun doktorga yugurmadim. O‘zim muolaja qildim. Ikki oyki, Amerikadaman. Bu ukamning uyi. O‘zim Turkiyada yashayman. Bir haftadan so‘ng safarim qariydi. Robbim bu safarni sen ila xayrli etdi. Ya’ni, senga yaxshilik qilishdek imkon qo‘limga kirdi. Alxamdulillah.
– Meni qanday topdingiz?.. – so‘radi Shafiqa.
– Xarid uchun chiqqan edim. Seni ko‘rdim. Hushing boshingda emasligini angladim. Sen tomon kelaverdim. Hijobli bir muslimaning qo‘lida yuk aravachasi ila parishon turishidan ko‘z yumib bo‘lurmi? Haqiqatan, o‘rindiqqa cho‘kding. Yetib keldim. Ne ko‘z ila ko‘rayki, ko‘zlaring yumuq! Tezda taksida uyga keltirdim. Bori shu.
– Men ham muslima bo‘ldimmi?.. – iztirobda gapirdi Shafiqa. –Kimligimni bilganingizda o‘lib, qumursqalarga yem bo‘l, deb ketib qolar edingiz…
Roziya xonim Shafiqaga qarab qoldi. Nigohidagi achinish emas, shunchaki ixlos edi.
– Ismingni aytasanmi? Seni qanday chaqirishni bilib olay, qizim, – dedi xonim xuddi Shafiqaning shikoyatini eshitmaganday.
Shafiqa ismini aytdi.
– Shafiqa, sen oyoqqa tur. Yoshing nechada?
– Yigirma uchda…
– Juda ham yoshsan, jon qizim, – dedi Roziya xonim. –Hayotda nimani ko‘ribsanki, bunchalik noliysan? Robbimning yordamidan, marhamatidan umidingni uzma. Uying qaerda?
– Uyim yo‘q… Boradigan joyim yo‘q…
– Unday dema. Mo‘minning borar joyi Allohning huzuridir. O‘kinma. Istasang, seni Turkiyaga olib ketaman. Hujjatlaring to‘kismi? – so‘radi Roziya xonim.
– Yo‘q, yo‘q! Hech qaerga ketmayman. O‘zimni dengizga tashlayman, – dedi Shafiqa.
Roziya xonim hayron bo‘ldi:
– Nega?
– Chunki o‘ligim har odamlarga yuk bo‘lmasin. Yer yuzida meni izlaydigan inson yo‘q. O‘ligim begonalar qo‘lida xorlanmasin. Nahanglar havzasiga o‘zimni cho‘ktiraman, – Shafiqaning qarori qat’iy edi.
Roziya xonim tik holda Shafiqani tinglayotgan edi. Bu da’vodan keyin yana o‘tirishga majbur bo‘ldi.
– O‘ligingni begonalarga qoldirmasliging yaxshi ish, – dedi ma’qullab. – Lekin o‘lishga nega shoshilyapsan? Kimdir quvyaptimi?
Shafiqa o‘ylanib qoldi. Nima uchun shoshyapti, axir?
– Men o‘lishim kerak… – dedi javob topa olmagach. – Yer yuzida menga joy yo‘q.
– Shafiqa, insonlarning barchasi bir kuni, albatta, o‘ladilar, desam, ishonasanmi? – so‘radi Roziya xonim.
– Albatta, – dedi Shafiqa.
– Sen-chi? Sen ham o‘lasanmi? Yoki hamma o‘lib, birgina sen tirik qolib ketyapsanmi, Shafiqa? Yo o‘zingni dengizga otmasang, o‘lmas ekansanmi?
– Yo‘q, nega… – Shafiqa taraddudlanib qoldi.
– Yer yuzida qancha inson yashayapti, bilasanmi?
– Sakkiz milliardga yaqin…
– O‘shalarning ichida eng baxtsizi senmisan?
Shafiqa bir necha soniya jim bo‘lib, so‘ng sekin shivirladi:
– Bilmayman…
– O‘zingni o‘ldirish eng muhim ish bo‘lsa, nima ham qilardim, Shafiqa! – dedi Roziya xonim.
Shafiqa jim. Yugurib xonadan qochib chiqar edi, biroq madori yo‘q.
Roziya xonim esa Shafiqaning ko‘ziga qaradi:
– Kenja qizim sen bilan teng. Agar qizimning o‘rnida bo‘lganingda, seni, albatta, jazolardim. Qanday jazolayman, bilasanmi? Suv to‘ldirilgan idishga yuzingni bosish kerak! Jon berish oson, deb o‘ylayapsanmi? O‘n soniya nafas ololmasang, qanday azob chekishingni bilasanmi? Bilmaysan! Jon berish eng og‘ir azobdir. O‘limdan keyin hammasi tugaydimi? Iymoning qaerda? Oxiratga bo‘lgan iymoning qani? Qabr azobiga iymoning qani? Shunchalar zaif bo‘lurmi muslima? Dunyo hayoti oxirat qoshida bir nafasdir! Bir nafasdan ham qisqadir! Bir nafasni joningni qatl etib, abadiy azobga ayirboshlaysanmi?
Roziya xonimning ovozi ko‘tarilib ketdi, yuzi qizardi. Shafiqa xonimning g‘azabidan qo‘rqdi. Bu shunday qo‘rquv ediki, uning mohiyatini ayol bilmasdi, shunchaki, Roziya xonim uning qalbiga hayiqish olib kirdi.
– Agar yana o‘zimni o‘ldirajakman desang, senga o‘lim azobini o‘zim tottiraman! – Roziya xonim bu tahdidni Shafiqaning yuziga yuzini eng yaqin masofaga keltirib e’lon etdi. Shafiqaning qo‘rquvi ko‘paydi. Qo‘rquvi ko‘paygani sayin yashash ishtiyoqi tirildi.
– Shafiqa, seni uyimga – Turkiyaga eltaman. Sen tarbiyatga muhtojsan!
…Shafiqa Roziya xonimning ortidan yosh boladay ergashdi. Xonimning Istanbul tashqarisida, Qora dengiz bo‘yidagi hovlisi so‘lim ekan. Chor-atrofi ko‘m-ko‘k. Bu Shafiqaga Kuala Lumpurni eslatdi. Biroq u Kuala Lumpurni, eri Fotih Karimni eslashni istamasdi, zotan, bu eslash unga o‘zining noshukurligini namoyish etadi. Boy berilgan ne’matlarning azobi achchiq. Ayniqsa, bu azobning ortida o‘z xatoying tog‘dek qad rostlab turgan bo‘lsa! Roziya xonim xonasi yonidan Shafiqaga bir xonani berdi. Xonaning yuzi kunchiqarga qaragan. Derazaning tagida sopol yo‘lak. Yo‘lakdan so‘ng gulzor. Gulning adadsiz turlari o‘sadi go‘yo. Roziya xonim bir necha kun Shafiqani o‘z holiga qo‘ydi. Lekin uch kundan so‘ng Shafiqa, xonimga uy ishlarida ko‘maklashishni istashini aytdi. Xonim qabul etdi. Keliniga Shafiqaga qilajak ishlarini ko‘rsatishni buyurdi.
Oradan bir oy o‘tdi. Shafiqa Roziya xonimni muttasil mutolaa, tilovat, ibodat ustida ko‘rdi. Xonim na ovozingor tinglaydi, na oynayi jahon ko‘radi. Bog‘ o‘rtasidagi ayvonda tong va oqshomda Qur’on, tafsir, hadis o‘qiydi. Xonim shu qadar sokin, shu qadar bama’ni ediki, Shafiqa u bilan ko‘proq suhbatlashmoqni xohladi. Oqshomlarning birida ayvonga bordi, xonim o‘tirgan so‘riga chiqib, tiz cho‘kdi. Roziya xonim kitobdan ko‘zini olib, Shafiqaga boqdi, ko‘zoynagini ko‘zidan tushirdi.
– Men Pokistonlikman. Lahordanman, – deb so‘z boshladi Shafiqa. U o‘z hayotining sahifalarini varaqladi. Har bir varaqda u o‘qishni istamaydigan iztirobli satrlar bor, biroq u o‘qidi. Hammasini Roziya xonim qarshisida o‘qidi.
Shafiqaning dardli qissasi yarim tungacha cho‘zildi. Roziya xonim uni katta e’tibor ila tingladi, so‘zlarini bo‘lmadi, so‘ngra dediki:
– Xato qilish Odam atodan meros, Shafiqa. Tavba qilish ham uning sunnati. Robbisining qoshiga siniq qalb ila borish beayblik da’vosi ila borishdan ko‘ra yaxshiroqdir, inshaalloh. Nadomat xanjari qalbingga naqadar chuqur botganini Allox bilguvchi. Bu jarohat qalbingni Allohga butkul taslim etsin! Bilurmisan, hidoyat yo‘lini topish unda yurishdan og‘irroq zotan, shayton hamisha yo‘ldan ozdirmoq qasdida. Bugun biz dajjol madaniyati davrini boshdan kechirmoqdamiz. Dajjolning bir ko‘zi bor. Dajjol madaniyati insoniyatni bir zalolat botqog‘iga botirdi. Bundan qirq yil oldin har bir xalqning o‘z urfi bor edi. O‘z qoidasi, o‘z libosi, o‘z niyati, o‘z taqvosi bor edi. Bugun dunyoning hamma xalqi bu boylikni boy berdi. Hech bir millatning asliyati qolmadi. Odamzod o‘z asliyatidan yuz o‘girdi. O‘z ildizidan uzildi. Asliyatda qolaman deganlarni qoloq deyish urf bo‘ldi. Asliyatga talpinganlarni dushman deb bilish qoidaga aylandi. Bugun Yer yuzining qaysi nuqtasiga qadam bosma, bir xil narsani ko‘rasan: yechinishga, semirishga, yeb-ichishga, kayfu safoga mukkasidan ketganlar Yer yuzini egalladilar. Hech birida muqaddas e’tiqod yo‘q. Erning ayoldan, ayolning erdan farqi qolmadi. Katta va kichik orasidagi hadlar barbod bo‘ldi. Bu shayton o‘yini, bu dajjol madaniyatidir. Odamzodning asliyati – Allohga bo‘lgan komil Iymondir. Shafiqa, sen komil iymonga erishmog‘ing lozim.
– Qanday? Men din olimining farzandiman. Din nafasi ichida ulg‘ayib, siz aytayotgan ne’matni topmadim. Yod olganim aqida matnlari, Qur’on oyatlari, hadislar mening dardimga davo bo‘lmadi, – dedi Shafiqa qayg‘uda. –Siz yana qanday iymonni aytmoqdasiz?
– Inshaalloh, buni o‘zing kashf etajaksan, qizim, – dedi Roziya xonim.
Subhi sodiq kirgan edi. Bomdod namozini ado etdilar. Shafiqa tobora o‘zi istagan bir Hidoyatga yaqinlashayotganini sezdi.
Keyingi suhbatda Roziya xonim Shafiqani yana savolga tutdi:
– Musulmonmisan?
– Alhamdulilloh, musulmonman, – dedi Shafiqa.
– Musulmon ekanligingni qay tariqa bildirasan? – so‘radi Roziya xonim.
– Shahodat kalimasi ila, – dedi Shafiqa. – Ashhadu an laa ilaha illallohu va ashhadu anna Muhammadan abduhu va rasuluh.
– Subhonalloh, – dedi Roziya xonim. – Shahodat kalimasining ma’nosi nedir?
– Allohdan bo‘lak Iloh yo‘q deb guvohlik beraman, – dedi Shafiqa. –Va Muhammad Uning bandasi va elchisidir deb guvohlik beraman.
– Subhonalloh, – dedi yana Roziya xonim. – Guvohlik bermoq nedir? Tushunurmisan?
Shafiqa o‘yga toldi.
– Guvohlik aniq bilganing xususda o‘rtaga chiqajak bir haqiqatdir, – dedi Roziya xonim. – Allohning yagona iloh ekanligi xususda guvohlik berish zimmangga qanday vazifalar yuklashini anglaysanmi? Har bir so‘z yurakdan chiqmog‘i shart. Har bir kalima qalb tubidan yangrashi lozim. Qalb qa’ridan porlab chiqqan so‘z hayotimizni yoritadi. O‘ylab ko‘r, shahodat kalimasini aytar ekansan, uning qudrati sening qalbing, ruhing, hayotingga naqadar ta’sir etajagi haqida tafakkur qilganmisan? Shahodat kalimasi seni dunyo zindonidan oxirat saodatiga olib chiqajak Nur ekanligini tasavvuringdan o‘tkazmishmisan?
Shafiqa sukutda edi. U bolaligidan o‘ziga berilgan ta’limni eslashga tirishdi. Bunday so‘zlar nahot unga zinhor aytilmagan bo‘lsa?!
– Shafiqa, Robbimizni tanish so‘zlarni yod olish bilan amalga oshsa, koshkiydi! Qur’onni, Eng Buyuk Kalomni hifz etamiz, tinglaymiz, holbuki nechun bu qadar halovatsizmiz? Iymon kalimasi ortidagi kashfga qadar uzun bir yo‘l bor, zotan.
        </item>

        <item>
            Ibrohim Yorqin Shermuhammadbekdan so‘radi:
– Beyim, Turkiston mujohidlari o‘risga, o‘risning kofiriga nima uchun taslim bo‘ldilar? Hamisha shu azobli tariximiz haqida o‘ylayman va bu o‘ylar menga tinchlik bermaydi…
Shermuhammadbek xo‘rsindi. Ehson afandiga qarab dedi:
– Kelajak avlod, albatta, shu savolni berishini bilardim. Bu so‘rovga javob berish oson emas. Inson qoshida oson emaski, Robbimiz tergovida qanday javob berajakmiz? Axir, biz millat va din himoyasini yelkamizga olib edik. Holbuki, kurashni boy berdik. Qaniydi, avlodlarimizga Allohning bizga bergan nusrati haqida xotiralar qoldirsak! Yo‘q, biz yurakning qop-qora qoni tomchilab turadigan bir alamli hikoyalarni, qalblarni o‘rtaydigan mag‘lubiyat tajribalarni bayon etishga majburmiz. Bayon etaylikki, bolalarimiz biz tushgan chohlarga qayta yiqilmasinlar, balki u chohlardan qutulsinlar. Biz bosgan tikanlarni bosib, zulm daraxtlarini qonlari ila sug‘ormasinlar, zolimlarning changalida shoqolning tishi orasiga tushgandek ingranmasinlar! Ibrohim, aytajagim so‘zlarni naqsh kabi qalbingga jo et. Bu so‘zlarni farzandlar bilmoqlari lozim, shubhasiz. Ko‘p xato qildik. Birinchi xatoyimiz g‘aflatimiz edi. O‘ris yurtimizga kelganida, dunyoda ne bo‘layotganidan bexabar edik. Qudratli davlatlar Yer yuzini o‘zlari uchun tomorqa kabi bo‘lishib olayotganlarini hech birimiz bilmasdik. Vatanimizdagi boyliklar hisobini biz bilmasdik, dushman bilar edi. Biz bilsak-da, uni qandoq istifoda etish ilmidan bebahra edik. Hayotimiz o‘zaro jiqqamusht o‘tdi. Sen sart, sen tojik; sen qiyot, sen qo‘ng‘irot; sen nayman, sen uyg‘ur deb bahslashdik. Koshki, ilm ila bahslashsak! Koshki, taqvoda musobaqalashsak! Yo‘q, biz to‘y qilishda tengsizmiz. Biz g‘iybatda kuchlimiz. Mansabparastlikda g‘ayratlimiz. Holbuki, inglizlar, fransuzlar, nemis va ruslar Islom saltanatlarini yemirib kelar edilar. Jannatmakon Osiyoni jahannamga evridilar. Unday emas, aslida, o‘zimiz o‘zimizga go‘r qazidik. Ovrupoda miltiq, zambarak, snaryad bilan jang qilganlarida, biz kamon va qilichni changalladik. Ovrupo, Amirqo o‘z hayotini tartiblash qayg‘usida qonunlar yozar ekanlar, biz ming yillik qonunlarimizga tupurdik. G‘ayridinlar qonunni u asosda yashamak uchun tuzsalar, biz o‘z mukammal qoidalarimizni amal etmaslik qasdida buzdik. G‘ayridinlar, kofirlar Islom dunyosini yer bilan yakson etishni rejalashtirdilar. Podshohlarimiz o‘risning podshohiga qullik va qulluq qilib, sovg‘a-salom bilan yugurdilar. Ulug‘ deb bilganlarimiz yurt deb, millat deb, din deb g‘am chekmaganlaridan so‘ng, biz eryigitlar, bo‘zyigitlar qo‘lga qurol oldik. O‘risga bilganimizcha qarshi chiqdik. Biroq bizda na harbiy ilm, na e’tiqodiy bir ta’lim bor edi. Ustoz deb borganlarimiz qo‘rqdilar, do‘st deb o‘ylaganlarimiz sotdilar. Bizning yagona maqsadimiz yurtdan kofirni haydab chiqarmoq edi. Shu qadar sodda bo‘ldikki, kofir o‘zimiz chiqib ketamiz, bizni o‘ldirmanglar desa, oson aldandik. Mujohid birodarlarimiz bilan oramizga fitna solsa, aldandik. Bir-birimizga ishonish o‘rniga kofirga ishondik. Bizga bir zot bo‘lmadiki, urushimizning mohiyatini anglatsa! Dastavval, yurtni kofirdan tozalaymiz, deya maydonda edik. Qurollarimiz eski, o‘q topolmaymiz. Xoinlar poda-poda bo‘lib, kofirga taslimiyat keltirdi. Jon saqlash qiyinlashdi. Oqibat, jon saqlash uchun o‘q otdik, keyin jon saqlash uchun o‘q otish shart emas, deb o‘yladik. Ming afsus, ming afsus, ming afsus! U kunlarni eslasam, yuragim qonga to‘ladi. Qanday chora qo‘llashni bilmasdik. Qochishdan, ba’zilarimiz qurolini topshirishdan bo‘lak chora topmadik. O‘z do‘stlarimiz bizni bosmachi deb, qonimizni to‘kdi. Birodar, nega men bosmachi bo‘lay? Axir, men o‘z yurtimdaman. Otam, bobom yashagan tuproqdaman. Bu tuproqda bosmachi o‘ris emasmi? Kofir emasmi? Shunday, bosmachi kim, himoyachi kim – farqlay olmas holga tushdik. Biz ko‘p narsani anglamaganmiz. Qarshimizdagi g‘animni tanimasdik. G‘animni tanimasak-da, mayli, biz o‘zimizni tanimasdik, jigarim. Bundan dahshatli ne bor jahonda? O‘zing boq: o‘risni haydab solsak, keyin nima qilishni bilmasdik! Yurtni idora qilish ilmidan bexabar edik. O‘zini millatparvar deb bilganlarning esa, o‘zaro nizolashmoqdan bo‘lak ishlari yo‘q. Senga bir voqeani aytib beray. Kofirga jihod boshlaganimizning ilk vaqtlarida olovdek yondik. Kuchimiz, g‘ayratimiz tanaga sig‘maydi. Kommunistlarni vodiydan haydab chiqara boshladik. Ergash qo‘rboshi rahbarimiz. Madaminbek va meni o‘ziga eng yaqin yordamchi bilib, kofirdan ozod etganimiz yerlarni qo‘riqlashni, hujumni davom ettirmoqni amr etdi. Robbim nusrat berib, ikki kunda o‘n qishloqdan bolshovoylarni quvdim, qolganini o‘ldirdim. Qo‘limda besh yuz yigitim bor. O‘zim kofirlardan qutqargan qishloqlardan birida tunab qoldim. Ertalab qarorgohim oldida olomon. Bir yigitning qo‘lini bog‘lab, yerga tashlab qo‘yishibdi. Bu yigit shu tunda o‘g‘irlik ustida ushlanibdi. Ilk mahkama. Xalq ilk da’fa dardini aytib qoshimda turibdi. El orasida qo‘rboshilar, mujohidlar haqida ko‘p gap tarqalgan. Endi adolat lozim. Qishloq odamlari juda sodda, yoshi ulug‘laridan biri menga vaziyatni tushuntira ketdi:
– Bek, qishloqlarimizda o‘g‘irlik bo‘lmas edi. Kofir keldi – o‘g‘irlik keldi. Ko‘z oldimizda muloyim odamlar bolshovoyman deb, quturib ketdi. Olti oy ularning qo‘lida qoldik. Hammaning molini tortib oldi. Birovning dodini birov tinglamay qo‘ydi. O‘g‘irlik ham boshlandi, beadablik boshlandi. Yoshlarimizni bazo‘r ushlab o‘tiribmiz. Siz bu qo‘li egrilarni shariat bilan jazolang, hammaga ibrat bo‘lsin. Cholni tinglay turib, hukmni men bera olmasligimni esladim. Menda ilm bo‘lmasa! To‘g‘ri, Qur’ondan bir necha porani yod olganman. So‘fi Olloyorni o‘qiganman, lekin qozi emasman-ku!
– Qozi bormi? – so‘radim qariyadan.
– Kofir hujumi boshlanganda qozimiz hammadan avval
hijrat qildi. Chunki bolshovoylar qozilarni avval
o‘ldirishayotgan ekan. Qozimiz shu muzofotning chorak
qismiga mas’ul edi, – javob berdi chol.
– Imom bormi? – so‘radim yana.
– Qishloqda bir imom bor. U kishi masjiddan chiqmaydi.
Kofirlar imom bilan rosa gaplashishibdi.
– Chaqiringlar imomni, – buyurdim.
Imom yoshi qirqlardagi chuvakkina kishi ekan. Bo‘yi pakana, ko‘sa, qandaydir qo‘rqinchi borday tuyuldi.
– Keling, mulla, – deb uni ichkariga taklif qildim. Imom
egilib salom berdi, ikki qo‘llab so‘rashib, ichkariga yugurib
kirdi. Men undan so‘radim.
– Qaerda o‘qigansiz, mulla buva?
– Buxoroi sharifda tahsil ko‘rganmiz, – dedi imom.
– Yaxshi, mulla buva, – dedim. Vaqtim ziq, tezroq hukm zarur. – Bir o‘g‘rini keltirishibdi. Shariat bilan hukm chiqarib bering.
Imomning ko‘zi o‘ynab ketdi:
– Unday qilolmayman!
Unday qilolmayman!
Men juda hayron qoldim.
– Nimaga, mulla buva? – so‘radim.
– Bolshovoylar ertaga qaytsa, dodimni kim eshitadi? – ko‘zi chaqchaydi imomning. G‘azabim qaynab ketdi. Belimdagi to‘pponchaga beixtiyor qo‘lim yugurdi. Biroq olmadim.
– Hoy munofiq! – deb qaltiragancha uning yoqasidan tutib siltadim. – Menga qara, pakana! Xudodan qo‘rqmasdan kofirdan qo‘rqasanmi? Kofir qaytib kelmaydi! Bildingmi? Kelmaydi!
Imom adoyi tamom bo‘ldi. Rangi o‘chib, labi pirpiradi, peshonasi terladi.
– Bildim, bildim, – dedi yalingansimon yig‘lamsirab.
– Istasangiz, hukm chiqarib beraman, bek. Qanday hukm
chiqaray?
Bu gapidan qonim qaynab ketdi. Men bu itdan shariat hukmini so‘rasam, mening ra’yimga qarayapti? Urib, basharasini qonga belashdan o‘zimni bazo‘r tiydim. Siltab, itarib yubordim. Pakana imom gandiraklab turib qoldi. Sallasi boshidan chuvalashib yerga tushdi. Shahd bilan tashqari chiqdim. Olomon tinchidi. O‘g‘rining tepasiga keldim.
– Isming nima? – so‘radim undan.
– O‘roz, begim, – dedi o‘g‘ri. Turqidan nashavandligini sezdim.
– Nima o‘g‘irlading? – vajohatim yomon edi, shekilli, o‘g‘ri tipirchilab dedi:
– Men… Men… Haligi…
– Nima o‘g‘irlading, it! Kazzob! – hayqirib yubordim.
Shunday hayqirdimki, ovozimda qahrimning hamma alangasi bor edi. Odamlar cho‘chib ketganini yaqqol sezdim.
– Qo‘y… Qo‘y oldim, begim…
– Chap qo‘lini yechinglar, – dedim. O‘g‘ri yalina boshladi:
– Rahm qiling, begim, rahm qiling! Shayton yo‘ldan urdi.
Bir zumda chap qo‘lini yechib, o‘ngini tanasi bilan qo‘shib mahkamroq bog‘lashdi. O‘g‘ri chiyilladi:
– Rahm qiling… Rahm qiling…
Men odamlardan so‘radim:
– Kimning uyiga tushdi bu it?
Qotmadan kelgan, qora bir odam chiqdi:
– Mening uyimga tushgan, bek.
– Kasbi koringiz nima?
– Dehqonman.
– Nechta qo‘yingiz bor?
– Bitta oriq qo‘yim bor, xolos. Kofirlar mollarim bilan qo‘shib tortib oldi. Qizil askarlarni boqarmish.
O‘g‘riga qaradim:
– Sen it bir kambag‘alning sho‘rini quritmoqchi bo‘libsan-ku! Qo‘lingni cho‘z! O‘g‘ri tiz cho‘kdi, chap qo‘lini qaerga yashirishni bilmay menga yalinib uzatgan edi, qilichimni ko‘z yumib ochguncha bir fursatda qindan sug‘urdim, bilagidan chopdim. O‘g‘ri chinqirib, qoniga belanib yiqildi.
– Kigiz kuydirib bosinglar, – dedim. Bir zumda aytganimni bajarishdi, qon to‘xtadi. O‘g‘rining oyoq-qo‘lini yechishdi, u hamon hushsiz edi, zambilga solib, olib ketishdi. Odamlar mendan qandaydir gap kutayotganini bildim.
– Kofir bilan urushdamiz, – dedim. Ochig‘i, chiroyli gapira olmasdim. – Kim yana shunday ish qilsa, shariatga ko‘ra qo‘lini kesaman, kerak bo‘lsa, boshini uzaman. Biz Xudo yo‘lida xalq himoyasiga chiqdik. Bu kofirga qarshi g‘azovot deyiladi. Qo‘rqmanglar, kofirni yurtdan quvamiz! Musulmonlar! Unutib qo‘ymang, Xudo bir, Rasul barhaq! Odamlar tarqaldi. Mening kayfiyatim yo‘q edi. Qizillar bu yerdan yigirma chaqirim nariga joylashayotganini eshitib, yigitlarim bilan ketarkanman, imomning so‘zlarini hamon hazm etolmasdim. Jigarim, bu biz ichida bo‘lgan muammolarning eng maydasi edi. Lashkarni boshqarish, lashkar ichidagi nizoni hal etish, ta’minot, kofirdan qaytarib olingan hududlarni saqlab qolish, asosiysi, lashkarning ruhiyatini ko‘tarib turish kabi ishlarning cheki yo‘q edi. Yigitlarim ko‘paydi. Ikki mingdan oshganimizdan so‘ng, Ergash qo‘rboshi maslahat soldi, lashkarimizni Islom lashkari deb e’lon qildik. Harbiy tayyorgarligimiz baribir sust edi. Yigitlarning qoni qaynoq, biroq ko‘pi hayot ko‘rmagan, shijoati bor, tajribasi yo‘q. Kalta o‘ylaydi. Ba’zilari bilib-bilmay xatolar qildi. Kofirni vodiydan uloqtirganimizda, ularning sarkardalari sulh taklifi bilan chiqdi. Bu hol obro‘mizni oshirib yubordi. Safimizga odam oqib keldi, afsuski, kelayotganlarni tekshirishga, ular bilan batafsil suhbatlashishga vaqt ham, imkon ham, olimlarimiz ham yo‘q edi. Haftiyak o‘qigan, So‘fi Olloyorni yodlaganlarni lashkar ichidan toptirdim. Yigitlar ibodatga mustahkam turishlari shartligini tushuntirdim. Har xil gunohlardan qaytish kerakligini uqtirdim. Sonimiz ko‘paydi, sifatimiz oshmadi. Ergash, Madaminbek va menda umumiy hisobda o‘n besh minggacha qo‘shin yig‘ilgani aniq yodimda. Uchovimiz ham biroz havolandik. Ergashni amirul muslimin deb tan olsak-da, ichimizdan unga bo‘ysumaganimizni bilaman. Ergash ham buni sezib yurardi. Lashkar ham bundan ogoh edi. Hozirgi aqlim o‘shanda bo‘lganida edi, hammani Ergashga majburlab itoat qildirgan bo‘lardim. Itoatsizlarni o‘ldirib, butun vodiyda temir intizom joriy etardim. Biroz ilmimiz, aqlimiz bo‘lganida, o‘zaro adovatlashmasdan, kofirni tag-tugi bilan quritardik, albatta. Kofirning Frunze degan sarkardasi katta fitna qildi. Biz aldandik. Ergash bir jangda yaralandi, esini yo‘qotdi, Madaminbekka meni xoin o‘laroq ko‘rsatdilar, menga esa Madaminbekni yomonladilar. Bu alamli va uzun hikoya. Harakatimiz bilan Farg‘onani emas, butun Turkistonni larzaga soldik. Keyin eshitdimki, o‘ris kofir bu yerlardan umid ham uzgan. Holbuki, biz g‘ofil edik. Na o‘ris ichida josusimiz, na bir ruhoniy yo‘lboshchimiz yo‘q edi. Qizillarga qarshi Oq podshoning eski harbiylaridan lashkarimizga ta’lim ham o‘rgatdik. Oramizga xoinlar kirdi. Dinidan, iymonidan yuz o‘girganlar bizni sotdi. Minglab yigitlarimiz shahid bo‘ldi. Kofir yurtimizni bo‘g‘ma ilon kabi bo‘g‘ib, bosib oldi. Biz borimizni boy berib, qon yig‘lab chiqib ketdik. Alloh bizga o‘z Vatanimizni qayta ravo ko‘rmadi. Biz Amudaryoning narigi tomonida, afg‘on shamolida qum yutib, kufr xalqimizni qay tariqa xorlaganini jim tomosha qildik.
– Ey Shermuhammad, – degan edi amir Olimxon menga. – Alloh bergan Islom saltanatini men qo‘ldan chiqardim. Necha asrlik musulmon yurtini kofirga topshirdim. Buning uchun Mahsharda Allohga qanday javob berajakman?!
        </item>

        <item>
            Roziya xonim Shafiqa bilan ko‘p suhbatlashdi. Dengiz bo‘yiga olib chiqdi. Bomdod namozini o‘qiydilar, tilovat va zikr ila o‘tiradilar, so‘ng ufq qirmizi tus olish arafasida sohilga yo‘l oladilar.
– Inson o‘zini tanib, o‘zini yenga olishidan kattaroq ish yo‘q, Shafiqa, – dedi Roziya xonim. – Bu nafs bilan kurashmoqdir. Allohga ibodat va itoatda bo‘larkanmiz, nafsimizni sindirishimiz, uni taslim etishimiz eng mashaqqatli kurashga aylanadi. Dunyo va uning ichidagi narsalarga muhabbat bilan qaraganing sayin Allohdan yiroqlashasan. Allohdan yiroqlashganda banda hech bir haqiqatni idrok etmas, uning tafakkuri haqni anglashdan ojiz qolajak. Iymon kalimasini aytsang-da, besh mahal namozni ado etsang-da, zakotingni musofirlarga tutqizsang-da, Ramazonda ro‘zali yurib, haj niyati ila Ka’baning ziyoratida bo‘lsang-da, nafsingdan g‘olib kelmaguningcha bu amallar seni yaxshi tomonga o‘zgartirmagay. Hatto, jihod maydoniga chiqqan mujohidning nafsi unga iymonidan ko‘ra kuchliroq ta’sir o‘tkazsa, kofirning qonini to‘kib, jonini olishdan kimga naf bo‘lgay?! Zotan, jihodning asli nafsga qarshi jihod qilmoqdir. Nafs ko‘zni ko‘r etadi, haqiqiy ishqdan ayiradi, ro‘yolarga asir etadi. Mushriklar “Laa ilaha illalloh” demadilar, chunki Allohga sig‘inmoq ila nafslarining xohishlariga yuz o‘girishga majbur bo‘lishlarini ular bizdan teranroq tushungan edilar. Bugunning musulmonlari iymonga olib kirajak kalimalar mohiyatiga Makkaning o‘sha mushriklari qadar ham nazar sola bilmaymiz. Islomga bir shakl o‘laroq boqdik. Uning ichiga qiziqmaymiz. Qalbingni tarbiyalab, ruhingni kirlardan poklaydigan Islomni emas, qonun-qoidalardagina Islomni ushladik. Holbuki, Islomning mohiyati insonni Robbiga yetaklashdan iborat, bizning islomimiz esa, aksincha, Xudodan teskariga olib ketmoqda. Chunki biz Islom ila yashamayapmiz. Islom ila yashash o‘g‘rining qo‘lini kesib, fohishani toshbo‘ron qilishgina bo‘lsaydi, bundan oson ish topilmas edi, shubhasiz. Islom ila har bir mo‘minning ichki olami, hammadan berkitadigan yashirin hayoti, qalbidagi o‘ylari, hissiyoti, aqlining xulosalari – hamma-hammasi islomiy bo‘lmog‘i lozim. Robbimning qoshida bu niyatim uchun qanday javob berajakman? Bu amalim sababli Allohning muhabbatidan mahrum bo‘lmasmanmi? Qaysi ishlarim Robbimga xush keladi? Axir, men Allohga taslimman, uning amrlarini so‘zsiz bajarishga qasam ichdim, menda zarracha shubha bo‘lmasin, ikki dunyo bo‘lurmi-bo‘lmasmi, Robbimning amrlarida sobit turishim kerak, lekin bu mening qo‘limdan kelsa, koshki! Na niyatlarimni o‘nglay olaman, na amallarimni isloh etaman! Har biri Robbimning iznida. U xohlasa, men hidoyatdaman, u xohlasa, men yaxshi ishga qodirman, “yo Robbim, menga yordam ber, bizni o‘z holimizga tashlab qo‘yma!” Bizning borlig‘imizda shu qoidalar ishlashi kerak. Har bir ishni Alloh amrlari asosida bajarish kerak, Allohning buyruqlari, taqiq va ijozatlaridan kattaroq kenglik yo‘q, erkinlik, hurriyat yo‘q. Buni iymon egalari kashf etadilar, xolos. Alloh iymon keltirgan va hidoyatlangan har bir odamga o‘z amrlarini juda osonlashtirib beradi. Lekin shayton boshqalarning ko‘ziga Allohning shariatini og‘ir va qiyin ko‘rsatadi. Shafiqa, shunday – iymon kalimasini tilingda aytar ekansan, qalbingda tasdiq, yaqiyn, muhabbat, ixlos va sidqni top. Aks holda, xuddi ilgarigi holatingdan xalos bo‘lmaysan. Yoki dunyo hayotiga boshi bilan cho‘kkan odamlar kabi Alloh uchun bir daqiqangni ajrata olmay o‘lib ketasan. Xuddi bo‘shliqda qolib ketgan bir ma’nosizlik singari. Shayton ma’nosizlik ichidadir. U boshidan oyog‘iga qadar umidsizlik va isyon ila o‘ralgan. Islom esa umid va muhabbat, ishonch va ixlos yo‘lidir.
Shafiqa dengiz sohilida uzoq sayr qildi. Bir necha kun tonglarini, oqshomlarini dengizga termilib o‘tkazdi. Azim to‘lqinlarning so‘zlarini tingladi. Quyoshning sokin suv ichiga atrof-javonibni oltinlantirib botishini ko‘rdi. Qum ichida yalangoyoq yurdi.
Bir kuni Roziya xonim o‘limdan so‘z ochdi:
– O‘lim oxirat uchun eshik kabidir. Har qanday nafs bu eshikdan o‘tishga majbur. Istaganlar ham, istamaganlar ham Allohning qadariga muvofiq holda, shubhasiz, o‘lim sharbatini ichadi. O‘lim biz uchun uzoqdagi bir manzil singari tuyuladi, afsuski, bu eng katta nuqsonimizdir. O‘lim, qosh va qovoq qanchalik bo‘lsa, bizga ana shu qadar yaqindir.
Roziya xonimning ko‘p takrorlaydigani: “Biz go‘zal o‘limga tayyorgarlik ko‘rish uchun yashamoqdamiz”, – edi. Xonim deyarli hamisha ro‘zador edi.
– Shuni bilki, Shafiqa, Allohning dini insoniyat uchun osonlik va halovat dinidir, – der edi Roziya xonim. – Musulmonning hayotida qiyinchilik bo‘lishi mumkin emas. Chunki Alloh, mening amrlarimni bajarish hidoyatlanganlar uchun katta ish emas, deb aytgan. Modomiki, din arkonlarini bajarishda biz qiyinchilik topayotgan bo‘lsak, bu bizning aybimiz. Zotan, Alloh va’dasiga hargiz xilof etmas, banda o‘z vazifasini mukammal bajara olmaydi. Qo‘limizda Qur’on, dilimizda Iymon, yo‘limizda Islom bo‘la turib, bizning, mo‘min va musulmonlarning xorlikda yashashi mumkinmi?! Mumkin emas, biroq nochor ahvoldamiz, nechun? Chunki dinimizga amal qilmayapmiz. Allohdan yiroqlashganmiz. Ixlosdan mosuvo bo‘lganmiz. Qalbimiz kuyib, Allohga qachon yuzlandig-u, Alloh bizni noumid qoldirdimi? Yo‘q, biz Allohga yuzlanmadik. Qiblaga yuzlanib, o‘zimizni Allohga yuzlangandek tutmoqdamiz, xolos. Qalbimizda na ishq, na shavq bor! Ustiga-ustak, xorlanishimizga dinimizni aybdor qiladigan darajada mardudmiz, astag‘firulloh!
Shafiqa zikrlarni qayta yod oldi. Qur’onni yangidan o‘qishga kirishdi. Farzlar adosidan ortib, nafl ibodatlarni lozim tutdi. U go‘yo Islomni endi kashf etdi. U go‘yo Islomda emas edi-yu, endi musulmon bo‘ldi.
Har bir qadamida tasbih, tahmid, takbir, istig‘for aytar ekan, tiliga begona so‘z, diliga begona o‘y kelishidan uyala boshladi.
– Islom kamolot dinidir, – dedi Roziya xonim. – Dinimizda qalbdan, ixlos ila mahkam tutish va ma’rifatini anglash ila biz har kuni kamol topamiz. Musulmonning hayotida xorlik, tanazzul bo‘lishi mumkin emas. Musulmon yuksalsa yuksaladiki, tubanlikka tushmaydi. Chunki bu yuksaltiradigan yo‘l. Chunki Alloh yig‘lab sig‘inayotgan, muxlis va muslim bandasini yordamisiz tashlab qo‘ymagay. Yonida bir do‘sti, ishida bir unumi, boshida bir himoyasi, sa’ylarida parvozi bo‘lmagan musulmon avvalo, o‘z qalbiga nazar solsin, so‘ng amallariga boqsin. Albatta, nuqsonini topadi. Yo qalbida Allohga to‘la taslim emas, yo amallarida ixlossizlik borligini anglab yetadi. Seni uyingdan chiqargan, eringdan ajratgan, bolalaringdan yuz o‘girtirgan sabab shu. Aks holda, ona o‘z jigargo‘shasidan voz kechadimi?
Shafiqa naqadar zikrga, ibodatga chulg‘ansa, shu qadar nadomatga, afsusga cho‘kdi. O‘tmish xatolari qarshisidan chiqaverdi. Eri Fotih Karim, ikki farzandi, otasi, onasi, aka-ukalari ko‘z o‘ngidan ketmay qoldi. Chunki Shafiqa o‘zini ularga nohaqlik qilgan odamdek his etdi. Ulardan afv tilab, ko‘ngillaridagi norizolik tugunlarini yechib yubormagunicha zinhor xotirjam bo‘la olmasligiga iqror edi u.
– Men Malayziyaga qaytishim kerak, – dedi bir kuni Roziya xonimga. – Istixoralar qildim, Robbim qalbimga erimning huzuriga qaytish niyatini soldi.
Roziya xonim tabassum qildi:
– Alhamdulillah, – dedi mamnun. – Seni o‘zim olib boraman.
…Kuala Lumpurga borgunlaricha, undan keyin ham Shafiqa bir og‘iz gapirmadi. U ajib bir qo‘rquv, shuningdek, to‘g‘ri ish qilayotganiga aniq ishonch ichida edi.
Shafiqa boshidan oyog‘iga qadar qora chodraga o‘raldi, erining hovlisiga kelib, mashinadan tushganlarida, Roziya xonimning ortidan ergashdi. Eshikni uy xizmatchisi ochdi:
– Assalomu alaykum, keling, xonim, marhabo, – dedi u ochiq yuz ila.
– Vaalaykum assalom va rahmatulloh, – alik oldi xonim. – Xatib Fotih Karim janoblari uydami?
– Uyda, ilm ila mashg‘ul, – dedi xizmatchi.
– Agar ijozat bersalar, suhbatlariga kirishni istaymiz, biz Istanbuldan keldik, ismim Roziya Muhsin, bu esa mening singlim, – deb o‘zini tanishtirdi xonim.
– Marhabo, bu yerda biroz dam oling, men janobimizga xabar beraman, – deb xizmatchi ularni ichkariga taklif etdi.
Mehmonlar uchun mo‘ljallangan xona keng, shinam edi. Xizmatchi Fotih Karimning xonasiga ketarkan, istarali bir ayol kirdi.
– Bekam, Istanbuldan mehmonlar kelishibdi, xatibimizni so‘ramoqdalar, men u kishidan ijozat olay, – dedi xizmatchi yo‘l-yo‘lakay.
Uning “Bekam” degan so‘zi Shafiqaga chaqmoq urgandek ta’sir etdi. Beixtiyor ayolga qaradi. Ayol kelib, ularga salom berdi.
– Kelib, ko‘zimizni nurga to‘ldirdingiz, – dedi mezbon xonim ochiq yuz ila. – Kamina Amina Karim, Fotih Karim janoblarining zavjalariman.
Shafiqa muzdek suv ichiga cho‘kkandek seskanib ketdi, xayriyatki, u paranji ichida edi, yuzlarini parda yopib turibdi, aks holda, Amina bu ayolning nima uchun bu qadar oqarib ketganidan taajjubga tushar edi, albatta.
– Juda ham mamnunmiz, – dedi Roziya xonim. – Fotih Karimdek olim insonga sizdek mutohhara zavja behad yarashadi. Allohim turmushingizni xayrli, barakotli qilsin, amiyn!
– Amiyn, – dedi Amina.
– Amiyn, – dedi eshitilar-eshitilmas ohangda Shafiqa. Ko‘zlarini to‘sib turgan qora to‘rli parda uning ko‘z yoshini ham yashirdi.
– Mening ismim Roziya Muhsin, – deb o‘zini tanishtirdi xonim. – Bu mening singlim. Fotih janoblariga bir masalada murojaat etmoqchi edik.
Shu payt tashqaridan biri besh, biri uch yoshli ikki bolakay chug‘urlashib kirib keldi. Shafiqa o‘rnidan turib ketdi. Ortiq o‘zini ushlay olmadi. Yugurib borib bolalarni quchoqladi. Buni ko‘rib, Amina ham, Roziya xonim ham tezda turdilar. Shu onda xizmatchining ovozi keldi:
– Ustoz Fotih Karim aziz mehmonlarimizni  kutmoqdalar.
Roziya xonim Shafiqaning qo‘lidan ushladi. Shafiqa sassiz-sadosiz holda ikki bolani yana bir marta bag‘riga bosib, keyin Roziya xonimning izidan yurdi.
– Amina xonim, – dedi Roziya xonim xijolatomuz. – Bizni afv etasiz…
– Nega unday deysiz? – dedi shoshib Amina taskin va tasalli ila. – Xijolat bo‘lmang…
– Oyi, akam bilan uy qurdik, – deb kenjatoyning maqtanayotgani eshitildi ortdan…
– Voy, ko‘zimning qorasi, u uyda kimlar yashaydi? – degani quloqqa chalindi Aminaning…
Fotih Karimning ijodxonasi keng, yorug‘. U mehmonlarni o‘rnidan turib kutib oldi, xonimlarga yumshoq o‘rindiqlardan joy ko‘rsatib, o‘zi to‘rdagi yozuv stoliga cho‘kdi. Xonaning devorlariga suyangan javonlar turfa kitoblar ila to‘la.
Duodan so‘ng, Fotih Karim mehmonlarga savolomuz boqdi.
– Fotih janoblari, – deb so‘z boshladi Roziya xonim. – Bir gunohkor o‘z xatosini tushunib, tavba etsa, Allohim uni o‘z marhamati, fazli ila afv etadi.
– Inshaalloh, – dedi Fotih Karim. U mehmonning muddaosini hamon anglamayotgan edi.
– Biz dinimizni, nabiyyimiz Rasululloh sollallohu alayhi va sallam keltirgan dinni to‘g‘ri tushuna olmayapmiz, tushunmaganimiz uchun uni to‘g‘ri tatbiq eta bilmayapmiz, – so‘zida davom etdi Roziya xonim. – Alloh al-Kariym, Alloh al-Hakiym, Alloh al-Muiz, Alloh al-Hodiydir. U biz bandalarga so‘ramasak-da, ko‘pdan-ko‘p, sanoqsiz ne’matlar beradi. U o‘z ishini buyuk hikmati ila qilguvchidir. U xorlikdan izzatga ko‘tarib, bandasini hidoyatga yo‘llovchi yagona Zotdir. Alloh Robbimizdir, u bizning Tarbiyachimizdir. O‘ziga iymon keltirgan har bir bandani tarbiyalaydi, kamolga yetkazadi.
– Haq so‘zlarni aytmoqdasiz, – dedi Fotih Karim.
– Sizning birinchi zavjangiz Shafiqa Karim yodingizdami? – savol berdi Roziya xonim.
– Shafiqa?! – cho‘chib ketgandek bo‘ldi Fotih. – Shafiqa mening sobiq xotinim, unga taloq berganman.
– Taloq berdingiz-u, uning keyinchalik qanday ahvolga tushganidan xabaringiz bormi? – so‘radi Roziya xonim.
Fotih Karim bu savoldan noqulay bo‘ldi, qizarinqirab dedi:
– Begona ayol bilan mening qanday ishim bo‘lsin, xonim?
“Begona ayol” ta’rifi Shafiqaning yuragiga o‘qday qadaldi.
– Taloq bilan u begonaga aylanadi, biroq bir muslima sifatida musulmonlarning himoyasiga u muhtoj emasmidi? Sizlar biz musulmonmiz deb aytasiz, biroq adashsa ham, adashmasa ham dindoshingiz bo‘lgan bir zaifani himoyasiz, chorasiz tashlab qo‘yishlaringizdan ozordaman, – dedi biroz qizishib Roziya xonim.
– Bu kechirilmas xatoyimiz, – dedi Fotih Karim. – Shafiqadan ranjigandim. Shu bois, uni qalbimdan yulib otdim. Uni qanday taniysiz? U qaerda? Yaxshimi?
– Qalbdan yulib otish ojizlarning ishi, mo‘minning ishi emas, – dedi Roziya xonim keskin. – Mo‘min dunyo muhabbatini qalbdan yulib otsin, kofirdan qo‘rqishni qalbdan yulib otsin! Xato ustidagi muslimani isloh etish o‘rniga uni qalbdan yulib otish naqadar to‘g‘ri ish deb o‘ylaysiz? Qalbini Allohga topshirish o‘rniga bir ayolga berib qo‘yish ham musulmon erga yarashadimi?
Fotih Karim mum tishladi.
– Sizdek sohibi ilmga tanbeh berish uchun kelmadim, – dedi Roziya xonim. – Shafiqa bilan orangizdagi ahdni qayta tiklashingizni istab keldim.
– Shafiqa qaerda? U keldimi? – deb so‘rarkan Fotih Karim chodra ichida o‘tirgan ayolga ko‘z qiri bilan qarab qo‘ydi.
– Amina xonimdek dilbar muslimani nikohingizga olibsiz, – dedi Roziya xonim.
– Albatta, – tasdiqladi Fotih Karim. – Bolalarimni qarovsiz qoldira olmas edim.
– Shafiqaning ota-onasiga nima dedingiz?
– Ustozimga buni aytishga jur’at etmadim, – dedi Fotih. – U kishining oriyati bu hodisani qabul etmaydi. Biror kun Allohning tavfiqi yetib, Shafiqa tavba qilib qaytishi mumkin, deb hamisha ishonchda edim. O‘shanda men uni afv etsam-da, otasi kechirmaydi, deb xavotir olganim uchun bu to‘g‘rida u insondan sir tutdim.
– Siz nima uchun Shafiqa tavba bilan qaytib keladi, deb ishondingiz? – so‘radi Roziya xonim.
– Chunki… – biroz jim qoldi Fotih. – Chunki u ketganidan buyon Robbimdan unga tavfiq so‘rab, duo qilmoqdaman.
– U holda, Shafiqani qalbimdan yulib otdim, deganingizni qanday tushunay? – dedi Roziya xonim.
– Shafiqa ketgach, – dedi Fotih Karim bir iztirob ila. – Uni haddan ortiq yaxshi ko‘rishimni angladim. Shu qadar yaxshi ko‘ribmanki, unga bo‘lgan muhabbatim qalbimni butkul egallagan ekan. Mo‘mindan u nimani ko‘p sevsa, olib qo‘yilgan. Men Shafiqaning ketishini ana shu hikmatdan deb bilib, istig‘for va duoda edim.
Roziya xonim Fotih Karimning javobidan mutaassir bo‘ldi.
– Fotih janoblari, – dedi u. – Sizni o‘g‘lim deb chaqirsam ham haqim bor, chunki kenja o‘g‘lim siz ila tengdosh. Men boray, Shafiqa bilan gaplashay, unga asl holatdan xabar beraman. Agar u rozi bo‘lsa, siz rozi bo‘lsangiz, nikohingizni o‘qisinlar.
– Inshaalloh, – dedi Fotih Karim. – Agar Shafiqa kelsa, uni nikohimga olaman. Bolalarimning yonida o‘z onalari bo‘lishini istayman.
Roziya xonim taklif etilgan qahvani ham, choyni ham nazokat ila rad etdi. Er-xotin Fotih va Amina Karim ularni kuzatib, ostonaga chiqdilar.
– Mashinada ketarkanlar, Shafiqa bir og‘iz ham gapirmadi. Mehmonxonaga borib, o‘z xonalariga kirganlarida Roziya xonim Shafiqaning yuziga qarab qo‘rqib ketdi:
– Yo Allohim! Shafiqa, nega o‘zingni bunchalik qiynayapsan, qizim?
Shafiqaning ikki ko‘zi yig‘idan qizarib, hatto, shishib ketgan edi.
        </item>

        <item>
            Shermuhammadbek Amir Olimxon bilan bo‘lgan suhbatni eslash asnosida bir on o‘yga cho‘mdi. Ehson Hakim afandi va Ibrohim Yorqin uni diqqat ila tinglar edilar.
– Amirni men shunday qayg‘uda ko‘rdimki, umrim bino bo‘lib, u kabi anduhli boshqani uchratmadim, – deb o‘tmish xotiralariga yana sho‘ng‘idi Shermuhammadbek. – Men o‘z yelkamdagi vazifani bajara olmaganimdan ozurda edim. Kofirga yurtni berib qo‘ydim. Bu sharmandalik edi. Shundan keyin ham tirik yurish iztirobli. Biroq mening g‘amim amir Olimxonning hasrati oldida dengiz tubidagi mushtumdek bir toshga aylanib qoldi. Amirning vujudidan bir alam harorati tarqar edi. Bildimki, u deyarli hech bir kishi bilan so‘zlashmay qo‘ygan. Sodiq xizmatchisi unga taom keltiradi, yuvinishi uchun yordamlashadi. Amir ertadan kechgacha, oqshomdan tonggacha Quron o‘qiydi. Mening kelganimni aytishganida: “Kim u?” – deb so‘rabdi. “Shermuhammadbek, mujohid”, – deb meni tariflaganlaridan keyin, huzuriga kirishim uchun izn beribdi. “Shermuhammadbek, – dedi menga Amir Olimxon, – Bizning xalqimiz o‘zi ham anglab yeta olmaydigan bir buyuklikdan anglab yetganida nadomati yurakni parchalaydigan tubanlikka cho‘kmoqda. Bu shunday tubanlikki, unda odamzod yashashning maqsadini unutadi. Hayvon maqomiga, hayvondan ham pastroqqa tushadi. Qudsiyatdan aql bovar etmas darajada yiroqlashib, nahsiyatga shu qadar yaqinlashadi, natijada inson va nahsiyatni ajratishga qiynalib qolasan. Shermuhammad, hamma narsani boy berdik: dinni, iymonni, islomni kofirga berdik, yurtni, vatanni bosqinchiga tekindan tekin taqdim etdik, xalqni zolimlarga qulikka topshirdik, undan ham mudhishrog‘ini aytaymi? Mudhishi shuki, kelajak nasllarni dushmanlar qo‘lida qoldirmoqdamiz. Tug‘iladigan bolalarimiz Alloh deb, Muhammad Rasululloh sollallohu alayhi va sallam deb, millatim, davlatim, xalqim deb til chiqarmaydi. Ularni tili tog‘utning ismini takrorlash ila chiqadi, oyogi shaytonni qadami bilan bosiladi. O‘zligidan yiroqlashib, Allohga munkar bo‘ladigan, biri ikkinchisini vahshiylarcha qiradigan, eng dahshatli qiynoqlarga soladigan bir avlod dunyoga keladi. Bu avlod o‘tmishga tupuradi, kelajakni ko‘rmaydi, o‘zini maqtab, xudo deb ataydi. Olimlari jaholatni, qozilari razolatni tutadi. Voliylari hiyonat-la, mirshablari jinoyat-la tirikchilik o‘tkazadi. Shoirlari munofiq, adiblari kazzobdir. Voizlarining yagona ishi xalqni aldashdan iborat. Bu avlod haqgo‘ylarni o‘ldiradi, mo‘minlarni azobga soladi, taqvo ahlini yolg‘onchiga chiqaradi. Katta izzatni, kichigi hurmatni bilmaydi. Ayoli erlikni, erlari ayollikni xohlaydi. Bu avlod o‘z halokatini ko‘radi, biroq his etmaydi. O‘z saodatini anglaydi, lekin intilmaydi.
Hamma chiroyli ishlarni ziynat uchun bajaradilar, biror kas qalbini isloh etishga ishtiyoq topmaydi. Bu avlodning biri ikkinchisini sotadi, boshqasi boshqasiga firib beradi, hargiz boshi birikmagay, hargiz ahillik neligini bilmagay!”
Amir Olimxon shunday gapirdiki, ranglari oqarib, soqollariga qadar qaltirab ketdi, ojiz ko‘zlaridan hatto yosh sizib chiqdi, nafas olishi-da qiyinlashdi. Men esa shu qadar mutaassir bo‘ldimki, ixtiyorimni yo‘qotib:
“Astag‘firulloh aliyyil aziym! Va atubu ilayh!” – dedim. “Astag‘firulloh, de mujohid! Astag‘firullohni ayt! Shanimga ko‘p nojoiz so‘zlar yog‘ildi, behad ko‘p ayblar ila ayblandim. Hayriyatki, u ayblarim o‘zimda bor gunohlarning oldida hech narsa! Men taxtda o‘n yil o‘tirdim. O‘n yilni men Buxoroi sharifning sharafini tiklashga sarf etdim. O‘n yil tin olmadim, o‘n yilim behalovat o‘tdi, nurab bo‘lgan azim davlat imorati poydevorini qayta tiklashga Allohim qodir qilgan darajada azm etdim, mujohid. Raiyatni bilmasmidim? Bilar edim. Dindorligimiz holini bilmasmidim? Bilar edim. Tashqaridan kelayotgan balo naqadar ulkan bo‘lsa, ichimizdagi ofat undan ikki barobar ulkan edi. O‘ris bizdan qaviy edi, biz esa zaif edik. O‘ylama, Shermuhammad, jismda zaif edilar, qurolsiz zaif edilar, deb o‘ylama. Jismga quvvat beradigan, qurolga qudrat ato etadigan narsadan ayrilgan edik. Bu Dinimiz edi. Ulamolar, sadrlar, beklar, qozilar, lashkar, tolibi ilmlar, yo Robbim, hammamiz ko‘rlar podasi edik go‘yo. Olovdek yonasan, so‘zingni his etmaydilar, shijoatdan ayro o‘likka o‘xshaydilar. Hammamiz oxiratni unutib, dunyo zindonining eng tubiga, zulmatning zulmatiga o‘zimizni o‘zimiz zanjirband etgan edik…”
Men lol edim. Amirning nuqtasiga ko‘tarilmoqqa tirishdim. U muammoga qay nuqtadan qarayotganini bilgim kelar edi.
“Shermuhammad, – deb davom etdi amir. – Muhojirotda yillarki, ro‘zadorman. Islom kishvarini kofirga boy bergan bir amirning bu dunyoda to‘yib ovqat yemoqqa haqqi yo‘q, zotan. Ochlik ruhingni tozalaydi. O‘zgalarga ko‘rinmagan sarhadlar senga ko‘rinadi. Men bu sarhadlarda ana shu aytganlarimni idrok etmoqdaman”.
“Amir hazratlari, – dedim men iztirob ila. – Siz shunday narsalarni bayon etdingizki, go‘yo jahannamga ro‘baro‘ keldim. Nahot, bizning yurtga, xalqqa bir imdod bo‘lmasa?! Bir najot yo‘li topilmasmi?!”
“Imdod – Allohning Kalomi, Rasululloh sollallohu alayhi va sallamning sunnatidir. Najot shu ikkisiga ergashmoq bilan paydo bo‘lajak, – deb javob berdi amir. – Biroq bu haqiqatni anglab yetgunimizcha bizga necha o‘n yil, yo‘q, necha yuz yil kerak? Buni bilmayman. Millat o‘zini xorlikda ekanligini anglamaguncha, u najot haqida zinhor o‘ylamagay. Shermuhammad, qadim sharafimiz, qadim buyukligimiz o‘z-o‘zidan qaytadi, deb hayol qilma. Bu hayol bir xomtama, xolos. Qadim qudratimiz ortida bobolarimizning ming chaqirimlik yo‘llari bor. Otlarning kishnashlari, qilichlarning jarangi, qonlar to‘lib oqqan daryolar bor. Biz bu qudratni g‘aflatimiz sababli yo‘qotdik. Buyuk davlatimiz o‘zimizga sezdirmasdan nurab, yer bilan yakson bo‘lib yiqildi. Uni yana asliday tiklamoq uchun ajdodlar bosib o‘tgan yo‘lni xuddi ular kabi bosib o‘tmoq lozim. Bobolarimiz azim qudratga erishib, oliy davlatni qurish uchun naqadar mashaqqat chekkan bo‘lsalar, xuddi o‘sha mashaqqatlar kutib turibdi. Biroq bu sharafni his etadigan, bu azamatni, bu qudratni taniydigan nasllar qachon tug‘ilib, bu yo‘lga jonlarini tikib otlanishlari yolg‘iz Robbimizga ayon!”
Amir Olimxon ana shularni so‘yladi. Men amirga u ko‘rsatgan ulug‘ yo‘ldan yurishimni aytdim. U Alloh yordamchi bo‘lsin, dedi. Men afg‘on tog‘larida, turkman sahrolarida lashkar yig‘ib, kofir o‘risga qarshi jihod qilib, yurtimni uning xarom oyog‘idan poklamoqchi edim. Shu maqsadda Istanbulga keldim. Bu yerda esa, qazoi qadarda bor ekan, ikkinchi ko‘zimdan ham ayrildim. Shu yerda qolib ketdim.
Shermuhammadbekning qayg‘uli qissasi Ehson afandiga ham Ibrohim Yorqinga ham kuchli tasir etdi. Qarshilarida o‘tirgan keksa pahlavon qanoti kesilgan, ko‘zlaridan mahrum qilingan burgutga o‘xshaydi. Uning yuragi yonyapti, shijoati vujudiga sig‘maydi, biroq yurishni istamay qolgan oyoqlar, ko‘rishni xohlamayotgan ko‘zlar u shijoatning namoyon bo‘lishiga izn etmaydi.
– Ibrohim, basharti, ko‘zlarim ko‘r bo‘lib, oyoqlarim yurib turganda edi, otimga minib, ota Turkistonimga ketar edim, – dedi u yana bir xiyol jimlikdan keyin.
– Subhonalloh, – dedi Ibrohim Yorqin.
– Ot ustida jangchilarga xos sharaf ila shahid bo‘lmoq orzuyimdir, Robbim bu orzuyimni ijobat etgaymi, yo‘qmi, bilmayman, – deb qo‘ydi Shermuhammadbek.
  Ular kechgacha keksa mujohidning ziyoratida qoldilar. Kenja o‘g‘il Abdulloh tuzaldi, u yangi mahallani ham tezda “o‘zlashtirdi”: tengdoshlarining tilini topdi, o‘zidan katta bolalarga qo‘shilib maktablarga ham borib yurdi. Ibrohim Yorqinga Shermuhammadbekning mahallasi yaqinidan hovli topib berishdi. Ixcham, uchta xonasi, oshxona, hammomlari bor, asosiysi, hovlining etagidan ariqda suv oqadi. Ibrohimning ayoli Robiyaning qalbi shodlikka to‘ldi. U salkam bir oyga cho‘zilgan safarning mashaqqatlari tugab, Alloh ularga gulday maskan ato etgani uchun shukronalar keltirdi. Qisqa fursatda Ibrohim Yorqin xonadoni eng fayzli, eng barakali xonadonlardan biriga aylandi. Robiya ertadan kechgacha hovlini obod qilish, ro‘zg‘orini tartiblash uchun kuymanadi, Ibrohim esa shu yerlik yordamchilar ko‘magida kichik do‘kon ochdi.
Oradan yillar o‘tdi. Avval Shermuhammadbek, keyin Ehson hakim afandi vafot etdilar. Zamon o‘zgardi, odamlar o‘zgardi. Yer shari bo‘ylab bir shamol esardi go‘yo. U shamol qaysi insonning tanasini silab o‘tsa, o‘sha inson faqatgina rohat va farog‘at muxlisiga aylandi. Rohat va farog‘at oliy qadriyat maqomiga ko‘tarildi. Insoniyat qiziq tomoshalarni, yoqimli ohanglarni, maqtovu fahrni, lazzat va huzurni, nafis qomat va go‘zal chehralarni, ehtirosli nafas va tuganmas shodlik talabgori bo‘lib qoldi. Hayot shu talab ustiga qurila boshlandi, maqsadlar, niyatlar faqat shu manzillarga qanot qoqdi. O‘tmishning ruhoniyat olamidagi soflik irsiyatini saqlagan ildizlar qirqildi, zamin hayoti tomiri qurib, shamol o‘ynab yurgan qoqshol daraxt qiyofasiga kirdi. Hamma yangi rang izlaydi, yangi shakl qidiradi, eski ranglar zerikarli, qadim shakllar keraksiz, go‘yo. Rang va shakllar ahamiyatga aylandi, uning ichi unutildi. Harakatlar manodan, so‘zlar haqiqatdan ayrildi. Zamon ana shunday o‘zgardi. Ajdodlar orzusi avlodlar nazdida qadrsizlandi. Ajdodlar yo‘lidan yurilmay qo‘ydi. Yurilmagan yo‘lni tikan bosdi. Nasllar to‘da-to‘da bo‘lib, har tomonga sochildilar-da, yurayotgan joylarini Yo‘l, deb atadilar. Biroq bu holni idrok etuvchilar kam edi, zotan, hamma shu iqlim asiri, undan tashqarida nafas olmagach, toza havoni tanimoq mumkinmi?
Ibrohim Yorqin xonadoni kengaydi. U turmushga kirib kelayotgan har bir yangilikka teran razm solar edi. Odamlarning shoshib, qaygadir chopishlariga qarab, oynayi jahon tasvirlarini ko‘rib, ovoznigor sasini tinglab, insoniyatga ulkan to‘fon yaqin qolganini sezar edi. Bu albatta, rosmana to‘fon emas, ramziy bir to‘fon edi. Qalblarni mahv etadigan, mehru oqibatni o‘ldirib, barchani xudbinlik zindoniga yakka-yakka qamaydigan To‘fon edi bu.
Ibrohim Yorqin ruhniy o‘tmishning eng so‘nggi vakili edi. U farzandlariga o‘zi ko‘rayotgan haqiqatlarni anglatishga tirishdi, ko‘p tirishdi, shunda tuyqus angladiki, jigargo‘shalari go‘dak ekanidayoq ularning ongi va qalbiga begona urug‘lar kelib tushibdi. Ibrohim Yorqinning to‘ng‘ichi savdoni tutdi, keyingisi, yani Abdulloh Yorqin yangi sohaga – kompyuter ilmiga qiziqdi, to‘rt nafar qiz ko‘rgan edi, ularning biri shifokor, biri muallima, qolgani uy bekasi bo‘ldi. O‘tmishdagi Toza Dard yuki, Shan Qayg‘usi Abdullohning yelksiga ortilgan edi. Biroq u buni bilmasdi. Uning qalbi tubida o‘zlik ehtiyoji deb atalgan vulqon yashirin edi. Bu vulqon otilsa, o‘z sohibini hammadan avval kuydirishi muqarrar. Ana shu muqarrar hodisa Abdulloh Yorqin Urumchiga borganida sodir bo‘ldi. Bu paytga kelib, Ibrohim Yorqinning yoshi oltmishga yetgan, Abdulloh uylanib, bir o‘g‘il ko‘rib, uni katta bobosining ismi bilan Qilichbek, deb chaqirgan edi. Xitoyda, ayniqsa, Shinjondagi voqealar daragi Yer yuzi bo‘ylab tarqalayotgan pallada Abdulloh Yorqin Urumchiga borishini otasiga aytdi.
– Nima qilasan u yerda, bolam? – deb so‘radi otasi.
– Uyg‘urlar uchun talim dasturi ishlab chiqdik, u yerdan bu dasturga munosiblar tanlandi. So‘nggi sinovga meni taklif qilishdi, hakamlik uchun, – sababini izohladi o‘g‘il. Ibrohim Yorqin chuqur o‘yga botdi va dedi:
– Xalqimiz hozir qullikda yashamoqda, o‘g‘lim. Qul bo‘lgan xalqning ichidagi munosiblar rag‘bat va imkoniyatdan mudom mahrumdirlar, senga u joylarda ziyon yetishidan qo‘rqaman, – deb xavotirini bayon etdi ota.
– Ruxsat bersangiz, ota yurtga borsam, Xo‘tan, Yorkent, Koshg‘arni ziyorat etsam. Yurak-yuragimda nimadir o‘sha tuproqlarga tortayotir, – dedi Abdulloh.
– Bolam, o‘sha tanlov sensiz ham bitar, – dedi Ibrohim Yorqin o‘g‘lini yuborgisi kelmay. – Zulm makoniga kirishga bu sabab arzimaydi.
Abdulloh indamadi. Uyg‘ur yurtiga borish istagi uni qamrab olganini otasi sezdi. Sezdi-da noiloj dedi:
– Mayli. Juda ham borging kelibdi. Borib kelaqol, Allohning panohida bo‘l.
Abdullohning yuzi yashnadi. Astoydil hozirlik ko‘rdi. Bir haftadan so‘ng, otasidan duo so‘radi, xotini Rohila bilan xayrlashdi, o‘g‘li Qilichbekni ko‘tarib, peshonasidan o‘pdi. U o‘n kunda qaytishi kerak edi. Shuning uchun safarini hammaga bildirmadi. Bu safar uzoqlarga cho‘zilmog‘idan, ota-onasini, oilasini, bu kunlarini chuqur mung ichida eslashidan u bexabar edi, zotan.
        </item>

        <item>
            Tong nasimi dengiz havosini olib keldi. Bu havo namchil, hatto, sho‘rtak edi go‘yo. Sharqqa qaragan ochiq deraza oldida Roziya xonim Quron o‘qiydi. Derazadan dengiz juda yaqin ko‘rinadi. Jimirlayotgan bahr, dastavval, ol tusga kirdi, keyin olovlandi, so‘ng oftob oltin qosh kabi ko‘tarila boshladi.
Roziya xonim Shafiqaning muammosini hal etib, bugun Istanbulga uchish niyatida edi.
Kecha Shafiqani yig‘idan to‘solmadi. U na gapirdi, na so‘zladi, faqat siqtadi. U o‘z ichidagini bayon etishga bir so‘z topmasdi.
Yo‘q, so‘z emas, so‘z topsa-da, holi yo‘q edi, zotan. Nadomat, tavba, istig‘for, qayta diydor, taqdir qoshidagi taslimiyat Shafiqani ajib kayfiyatga tutib berdi. Roziya xonim buni yaxshi tushundi. Uni o‘z holiga qo‘ydi.
Fotih Karimnikiga borganlarida, xonadon sohibi qaygadir ketibdi, tezda qaytaman, debdi. Ularni Amina ochiq yuz ila kutib oldi.
Bir finjon choy ichisharkan, Roziya xonim vaziyatdan Aminaning xabari bor-yo‘qligini bilishni istadi.
– Amina xonim, – dedi u. – Biz kecha ham keldik. Bugun yana uyingizdamiz. Bu sizni ajablantirmayaptimi? Sohibingiz bu xususda gapirdimi?
Amina chiroyli ko‘zlarini dasturxondan uzmay dedi:
– Erim gapirmadi, men ham so‘ramadim. Sohibim munosib bilgan gapni aytadi, munosib bilmasa aytmaydi. Men esa talab qilmayman, – Amina shunday deb, biroz sukut saqladi, so‘ng davom etdi. – Biroq erimning ilk zavjasi Shafiqa xonim tashrif buyurganini juda yaxshi bilaman.
Roziya xonim ham ajablandi, ham xotirjam tortdi. Ajablanishi ehtiromdan, xotirjamligi shukrdan iborat edi. Shafiqaning esa ichi kuydi. Negadir qizarib ketdi. Yuzidagi parda buni oshkor etmadi, berkitdi.
– Erim uylansa, monelik qilolmayman, bu uning haqqi, – dedi Amina. Garchi u mardona so‘zlasa-da, sasida bir alam jizilladiki, sezmaslik mumkin emasdi.
Shafiqa yuzidagi pardani ko‘tardi, chehrasini go‘zalligi uyni yoritdi go‘yo, u ikki qo‘li bilan Aminaning qo‘llarini tutdi:
– Amina, men Shafiqaman, – dedi dona-dona qilib. – Robbim erimga sizdek solihani nasib etganidan behad shodman, men ham o‘zimni Alloh yo‘lida Fotih Karim va bolalrim xizmatiga bag‘ishlamoq uchun keldim. Biz ayollar rashk va makrdan zinhor xoli emasmiz. Allohdan qo‘rqishgina bizni rashk va makr azobidan ozod etadi. Fotih Karim nikohiga o‘tar ekanman, Amina, sizni singlim kabi ko‘rishga ahd beraman. Sizga hargiz yomonlik tilamasman. Balki, haqqingizga duo qilgayman.
– Shafiqa xonim, bizning yurtda erlarning ikki ayolga uylanishi g‘ayritabiiy hol emas-ku, – deb kuldi Amina. – Kundoshlar o‘rtasidagi janjallar naqadar tabiiy bo‘lsa, ularning o‘zaro sabrli bo‘lishlari shu qadar majburiy. Allohim bergan ruxsat bo‘lmasa edi, erini baham ko‘radigan muslima Yer yuzida topilmasdi, vallohu alam. Sizning farzandlaringiz mening farzandlarimdir. Ular sizning yo‘qligingizni sezmasliklariga intildim. Robbimiz rizoligi yo‘lida ularga mehr ko‘rsatishimdan norizo bo‘lmaysiz, deb inonaman.
– Bolalarimga rahm etganingiz kabi Allohim hamisha sizga rahmat va mag‘firat ravo ko‘rsin! – duo qildi Shafiqa ko‘zida yosh yiltirab. – O‘g‘illarimni ko‘rsam bo‘ladimi?
…Shafiqa hikoyasini deyarli yakunladi.
– Erimga ikkinchi xotin o‘laroq nikohlandim, – dedi u tinglovchilarga boqib. – Bu voqealarga ham o‘n yildan oshdi. O‘g‘illarim o‘n besh, o‘n oltiga to‘ldi. Robbim menga ham, Aminaga ham yana farzandlar ato etdi. Xulosa qilib aytmoqchimanki, goho din muhiti insonga yetarli emas, inson tabiatini Allohim sirli yaratgan, odam bolasi xatolari ortidan aniq haqiqatlarni kashf etmasa, qalban taskin topmas ekan.
– Hayratlanarli! – o‘rnidan turib ketdi Anna. – Men zinhor aqlimga sig‘dira olmaydigan bir voqea! Hikoyangiz ertak kabi jozibador. Agar o‘z og‘zingizdan buni tinglamasam edi, hech ishona olmasdim. Fikrimcha, ayol tabiati Yer yuzining hech bir iqlimida o‘zgarmaydi. Islomda bo‘lishi yoki bo‘lmasligidan qatiy nazar, ayol, avvalo, Ona. Uning fitratidagi onalik tuyg‘usi buyuk in’om. So‘ng u sadoqatli va muhabbatga tashna xilqat. Qizig‘i shundaki, ayolga muhabbatning ziyodasi malol keladi, ozi esa yetmaydi. Ayol o‘zini tushunishdan zaif bo‘lgan yaratiq. Shafiqa xonim, siz bolalaringizni-da faromush etdingiz, qalbingizda uyg‘ongan g‘ayritabiiy qudrat esa sizni tarbiyaladi deb o‘ylayman.
Anna taassurotlarini izhor etib tugata olmasdi, biroq uning rejasi bo‘yicha yana boshqa muslimalarni tinglash kerak edi.
– Men bolalikda din tarbiyasini olmaganman, – deb so‘z boshladi navbatdagi suhbatdosh. U o‘rta yoshli muslima edi, ovozidan cho‘rtkesarligi birdan sezildi. Harakatlari ham dadil edi. – Ota-onam qo‘ygan ism Anjelina, Islomni qabul etganimda, o‘zimni Mubina deb atadim. Anna, siz juda yoshsiz. Mening yoshligimni yodimga soldingiz. Men Avstriyada, nemis muhojiri oilasida tug‘ildim. Otam vino sotardi. Onam unga ko‘makdosh edi. Akalarim, ukalarim ham mehnatkash, urushqoq edilar. Oilada yagona qiz edim. Ikkinchi jahon urushida yetim qolgan ota-onam turmush qurib, tirikchilik ilinjida Avstriyaga kelib qolishgan.
Ota-onam muhojirlar mavzesidagi xaroba kulbaga bir amallab joylashishgan. Ochlik, kambag‘allik kuchli edi. Yevropa o‘sha paytlar ham aksar qitalarda jannatdek ko‘ringan. Biroq asl hayotning kinofilm va teleko‘rsatuvlardan farqli jihatlari juda ko‘p. Haqiqatan Yevropada odamlarning erkin va farovon hayoti uchun kurashgan qahramonlar ko‘p. Bu qahramonlar, avvalo, g‘oya egalaridir. Ularning g‘oyalari xalqlarni oyoqqa turg‘izgan. Hurriyati, naslining kelajagi, daxlsiz hayoti uchun kurashga otlantirgan. Biz yevropaliklar uchun o‘tgan asrning o‘rtalarida inson qadr-qimmati birlamchi masala bo‘lgan.
Inson qadri oldida biz kurashdan ham, o‘limdan ham qo‘rqmaganmiz. Har birimiz, avvalo, o‘z erkimiz yo‘lida qatiy edik. Jinoyatchilar ham ko‘p edi. Poraxo‘rlik ham. Qiynoqlar ham. Biz jinoyatdan habar topsak, ko‘chaga chiqardik-da, politsiyadan ishlashni talab etardik. Hukumat bizni aldasa, yana ko‘chaga chiqib, boshqa rahbar kelishini talab qilardik. Hayot shunday edi. Ong, tafakkur shunday edi. Qo‘shnimga bo‘layotgan zulm ertaga mening boshimga kelishi aniq bo‘lgani uchun, uni himoya qilganman. Menga bo‘layotgan zulm avlodimga bo‘lishini tushunganim uchun, kurashdan hayiqmaganman.
Bizning yoshligimizda ongimizga singdirilgan g‘oya shu edi. Biz kabi muhojirlar yashaydigan mavzelar aslo xafvsiz bo‘lmagan. Ko‘cha bezorilari izg‘ib yurishardi. Biroq ular ham insofsiz emasdilar. Qashshoq va begunohlarga tegmasdilar.
Gazeta-jurnallar, kino va teatrlar, kitoblar bizga ana shu g‘oyani singdirdi. Bu g‘oya, shunchaki, nazariya emas, hayot edi. Bizning turmush tarzimiz edi. Haqqimizni birovga bermaslik uchun o‘lib-tirilganmiz. Har qanday so‘zimizni ochiq aytishdan cho‘chimadik.
Xullas, otam keksa fransuz vinochiga shogird tushgan.
– Fransiyani Gitler boshliq nemislar bosib oldi, lekin ayb nemislarda emas, Gitlerda, – der ekan u fransuz.
– Biz birinchi jahon urushida bu yerga kelganmiz. Lekin men qalban fransiyalikman. Sharl de Goll fashistlarga qarshi partizan urushi qilganida bormoqchi edim, o‘zlari ishni mensiz ham amallashdi, azamatlar!
Vinochi deganim vino ishlab chiqarmaydi, vino savdosi bu. Yevropada fransuz vinolari mashhur. Bandargohga kemalar Fransiyadan vino keltirishadi, otam ustozi bilan birga olib keladi, savdosiga hamisha yordam bergan. Keksa vinochi uni hech qachon quruq qo‘ymagan. Yaxshi to‘lagan. Shuning uchun ham ota-onam qisqa yillarda kulbalarini shinam uyga aylantirishgan. Akalarim, men, ukalarim – hammamiz ketma-ket tug‘ildik. U paytlar ayollar oilani, farzandni, erni muqaddas bilgan, hayot mazmuni sanagan. Tug‘ishdan qochmagan. Hozir esa vaziyat juda boshqacha. Men bugun hayotimizga qarab, begona dunyoga tushganday his qilaman o‘zimni.
Biz tug‘ilib, ulg‘aygan muhit o‘zgacha edi. To‘g‘ri mehnatdan boshimiz chiqmasdi, biroq dam ham olardik, dalalarga borardik, sohillarni aylanardik. G‘amgin va mamnun kunlarni o‘tkazdik.
Bizning oilada din qoidalari zaif edi. Otam deyarli cho‘qinmasdi. Demak, cherkovga borishini tasavvur etish qiyin. Onam esa buvisidan qolgan Injilini bazida o‘qirdi, ikonalarga qarab cho‘qinardi, bizga ham Iso haqida, Maryam haqida, avliyolar haqida rivoyatlar aytib berardi.
Biz ham qiziqib tinglardik. Shunday bo‘lsa-da, bizdan ibodat talab qilganini eslay olmayman. Muammolarimizni Xudoning ishtirokisiz hal qilishga o‘rgangandik. Bo‘ynimizdagi xoch, qalbimizdagi bu etiqod bilan bog‘liq emasdi. Aqlimizni tanib, oiladagi har bir farzandning hayot haqida aniq tasavvuri shakllandi. Bu tasavvurda Xudo ko‘rinmasdi. Xudo biz uchun qayg‘uli kunlarimizda tasalli beruvchi Zot edi, xolos. Uning zimmasiga boshqa vazifa yuklamagandik. O‘rta asrlar katolik cherkovi istibdodi, inkvizitsiya kirdikorlari hamda indulgensiya tijorati haqidagi tarix bizning ongimizda g‘alati bir tushuncha uyg‘otgan edi. Unga ko‘ra, Xudoning qonunlari insonlar hayotida unchalik qatiy emas, agar u qatiy tus olsa, demak, unga odam bolasidan kimningdir manfaati aralashgani aniq.
Shunday ekan, Xudoning qonunlariga yopishib olish shart emas, biz o‘z xohishlarimizga nazar solaylik. Basharti, kimningdir tabiatida xudojo‘ylik oshib-toshib ketayotgan bo‘lsa, marhamat, cherkovga borsin, monastirda yashasin, Injil yodlasin, rohiblikni tanlab, avliyo ota kasbini o‘zlashtirsin. Harqalay, avliyo otalarga ham jamiyatning bazi qatlamlarida ehtiyoj katta bo‘ladi. Men adabiyotga, sanatga qiziqib qoldim. Roman o‘qishga mukkasidan ketdim. Bizning davrimizda maksimalist yoshlar orasida Kafka, Kamyu, Xeminguey, Folkner, Markes kabilar urf edi.
Ruslardan Dostoevskiyni suyib o‘qiganman. Yevropada yozuvchilar o‘sha paytda ham ko‘p edi. Amerikada ham minglab qalamkashlar topilardi. Voqea bayonidan iborat romanlarning adadi ko‘rinmasdi. Ommaning katta qismi voqeiy romanlarni, detektivni sevadi. Sentimental, syurrealist va modern asarlarni esa olifta yoshlar yaxshi ko‘rishadi.
Men ham o‘shalar safida edim. Zalsburg universitetida o‘qishni istashimni aytgandim, ota-onam bajonidil qo‘llab-quvvatlashdi. Falsafa yo‘nalishida o‘qiy boshladim.
Bakalavr darajasini oldim, keyin magistr diplomiga ega chiqish istagi paydo bo‘ldi. Tahsilni davom ettirdim.
Yoshim o‘ttizga kirganida onam: “Yigiting bormi?” – deb so‘radi. Men hayron bo‘lib, “Yo‘q”, – dedim.
O‘shanda onam turmush qurishimni istayotganini ilk dafa sezdim.
Magistrlik ishim yunon miflari va falsafa mavzusida bo‘ldi. Mif, din va falsafa orasidagi bog‘lanishni tadqiq etdim. Inson ongidagi erk, ruhning anglamsizligi, bunda mifning yagona yechimligini tushuntirishga intildim.
Endi olim sifatida talabalarga maruza o‘qishim uchun doktor darajasi zarur edi. Negadir, buni istamadim. To‘satdan universitet hayotidan chiqishni istab qoldim. Qiziqarli, Yer yuzining hamma burchaklariga eltadigan, turfa el va elatlar hayotini tanishtiradigan kasb izlay boshladim.
Bu istagim o‘zimga malum edi, xolos. Zerikishimni bartaraf etish uchun yigitlar bilan tanishdim, ko‘pincha sigaret chekdim, vino, viski ichdim, klublarda ko‘ngil yozdim.
Biroq turmush qurish rejasda yo‘q edi.
Bu vaqt orasida bir tanishim ilmiy filmlar suratga oladigan kompaniyada bo‘sh ish o‘rni borligini aytdi. Ssenariynavis kerak ekan. Rezyume topshirdim. Suhbatga chaqirishdi. Ishga kirdim. Ishxonam uyimdan uzoqda – Germaniyada edi. Ota-onam bilan xayrlashib, Berlinga yo‘l oldim.
Bu yoshimda ham men qayg‘usiz edim. Hayotda meni Xudo haqida o‘ylashga majburlaydigan bir voqeaga duch kelmagan edim.
Birinchi ishim Bolqonda boshlanadigan bo‘ldi. Bolqon tarixda uzoq yillar turk fotihlari qo‘l ostida bo‘lgan. Bu yurtlarga turklar majburan Islom dinini singdirganlar. Biz suratga oladigan film serblarning turklarga qarshi ayovsiz kurashlariga bag‘ishlanishi lozim edi. Men yo‘l-yo‘lakay tarixchi olimlar, arxeologlar bilan ko‘p suhbatlashdim, ilmiy-hujjatli filmning ssenariy g‘oyasini miyamda pishitib, sinopsis qoralashga kirishdim.
Saraevoga joylashdik. Aytishlaricha, shu shahardagi arxeologik yodgorliklar bizning bosh ob’ektimiz, tasvirlar, dalillar shu yerdan yig‘iladi, mahalliy xalq bilan, mutaxassislar bilan suhbat qilinadi, men ishga sho‘ng‘idim. Saraevo juda go‘zal shahar ekan. Havosi yoqdi. Odamlari kamsuqum, Yevropaning boshqa shaharlari aholisidan keskin farqli edi. Masalan, g‘arbiy va janubiy Yevropada erkinlik qonunga aylangan. Shahar ko‘chalari naqadar go‘zal va sokin bo‘lmasin, sassiz shovqinni tinglaysan, ko‘rinmas isyonni ko‘rasan. Bolqon esa mutlaqo boshqa dunyo edi. Musulmonlar ko‘p. Hammasi serb. Hayotlaridan mamnun. Menga berilgan faktlarga ko‘ra, serblarni turklarga qarshi kurashini yoritishim kerak edi, biroq serblarning turmushida buni sezmadim.
– Yo‘nalishni o‘zgartirish kerak, – dedim ijodiy guruh majlisida. – Masalan, Bolqonga Islomning kirib kelishi, serb va turk munosabatlari masalalarini asosiy o‘ringa chiqarishimiz kerak.
– Nima uchun? – dedi loyiha rahbari.
Men dalillarimni taqdim etdim. Tarix haqiqatini xolis yetkazmoq uchun serb va turk xalqi orasida musulmonlar va g‘ayrimusulmonlar o‘rtasida ziddiyat uyg‘otadigan jumlalarni qo‘llash shart emas, balki bu kabi so‘zlardan qochish zarur dedim.
Bahs boshlandi. Kimdir meni rad etdi, kimdir maqulladi. Vaqt esa ziq.
– Bizning maqsadimiz turklarni bosqinchi, Islomni esa zulmkor din sifatida ko‘rsatish emas-ku! – dedim men. – Balki tarixiy haqiqatni xolis yoritish, yani turklar Bolqonga nima uchun, qanday kirib keldi, oqibati qanday kechdi, degan savolga zamon nigohi bilan boqib, atroflicha javob berish bosh maqsadimiz-ku!
Fikrlarim qiyinchilik bilan bo‘lsa-da, qabul etildi, men taklif etgan yunalish bo‘yicha tasvirga olish ishlari boshlandi.
O‘shanda ilk bor Islom dini bilan uchrashdim. Bolqon musulmonlari hayoti menga jozibali, yorug‘ ko‘rindi. Muslimalarning soddaligi ajoyib edi. Ular men kabi miflar haqida bosh qotirishmasdi, falsafaning ming bir qoidasi haqida o‘ylamasdilar, besh mahal ibodatlarini ado etib, er va farzandlarga g‘amxo‘rlik ila mashg‘ul edilar. Birgina erga itoat etishadi, er ham ayolini himoyalaydi, menga bu juda ajib tuyuldi. O‘zimning almashib turadigan yigitlarim, ichkilik hamda tamaki ila o‘tayotgan hayotim ko‘z oldimda g‘ariblashdi go‘yo.
Keyin esimni yig‘ib olib, bu holatimni o‘ta emotsionallik deb baholadim. Ezoterikaga berilish yaxshi emas, dedim. Keyin o‘zingni baxtiyor sezish uchun ezoterikaning nimasi yomon, dedim.
Suratga olish davomida bir serb oilasi bilan yaqindan tanishdim. Ular chinakam musulmon edilar. Oila butkul islomiy urf-odatlar asosida yashar edi.
Bu oila meni mehmonga chaqirdi.Hovli baland devor bilan o‘ralgan. Baland va naqshinkor eshigi sharqona sanatdan darak beradi. Ichkari kirdim. Meni xonadon bekasi kutib oldi. Boshida pushti ro‘mol, yuzi kulib turgan bu ayolning jozibasiga bir lahzada maftun bo‘ldim. Uning nemischa lahjasi ham yoqimli edi. Kelganimdan juda xursand edi.
        </item>

        <item>
            Abdulloh Yorqin Uyg‘ur diyoriga uchib borarkan, ota yurt diydoridan biroz bo‘lsa-da, hayajonga tushdi. Har xil ma’lumotlar uning tasavvur dunyosida Vatan qiyofasini mujmal holga keltirgan edi.
Uchoqdagi yo‘lovchilarning xotirjam chehralari Xitoy tomonga yaqinlashganlari sayin xavotirga chulg‘anayotganini Abdulloh yaqqol sezdi. Kulib turgan ko‘zlar ma’yuslashdi, o‘z-o‘zidan boshlar egildi, odamlar o‘ychanlashdi, yuzlardagi ajinlar ham quyuqlashib, ko‘payib ham ketdi, go‘yo.
O‘ttiz yilki, bu makonlardan yiroqda suv ichgan, go‘dakligidayoq qardoshlar o‘lkasiga taqdiri olib ketgan bir farzand o‘laroq Abdulloh bu holdan ajablandi. Zotan, u hali haqsizlik ta’mini totgani yo‘q, zotan, u zulm changalida hargiz ingranib ko‘zyosh to‘kkan emas. Muztarib va mazlumning olamini iztirob chekmagan, zulm ko‘rmagan zot qaerdan bilsin?!
Uchoq bir silkinib pastlay boshladi. Tuyqus Abdulloh o‘z kayfiyatida og‘ir havoni sezdi. Uchoqning g‘ildiraklari yerga tekkan ondan e’tiboran u vujudini g‘alati huzun butkul egallaganiga iqror bo‘ldi, holbuki, ko‘ngilni xira qilgulik biror voqea hali ro‘y bermadi. Holatini tahlil qilishga ulgurmay, Abdulloh o‘zini uchoq eshiklari yonida ko‘rdi, dimog‘iga Urumchi nafasi urildi. Yo‘lovchilar shoshilib, nimadandir qo‘rqqandek zinadan pala-partish tushar edi.
Abdulloh ham ularning bu holatini ko‘rib g‘ayriixtiyoriy tezlashdi. Tezlashdiyu, “Bizni hech kim quvmayapti-ku!”  – degan o‘y ongida “yilt” etdi.
Uchoqmaydon ari uyasini eslatdi: hech kimning hech kim bilan ishi yo‘q, turfa odamlar yukaravachalarini sudrab yuguradi, xitoycha baqir-chaqirlar quloqqa chalinadi.
Abdullohning xayolini band etgani insonlarning yuzlari edi. Barchaning qiyofasi bir xil! E’tibor bersangiz, unday emas: kimdir baland, kimdir pakana; kimdir qorako‘z, kimdir qo‘yko‘z, kimdir qirg‘izqovoq; kimdir yapaloqburun, kimdir qirraburun; birov cho‘zinchoqyuz, birov yumaloqbashara; ayrimlar soqoldor, ayrimlar ko‘sa. Ularni bir xil ko‘rsatgan umumiy sifat qon-qonga, zehnu zehniyatga, jonu ruhga, aqlu qalbga singib, o‘rnashib ketgan qo‘rquv hamda tobelik mungi edi.
Bu mung ularning o‘zlaridan yashirin, biroq Abdulloh kabi hurriyatli o‘lkadan kelgan har kimga peshvoz chiqadi. Bu mung achchiq tutun kabi dimoqni achishtiradi. Hammadan ana shu tutun taralib, atrofni qoplagan.
Tiqilinchda yukaravachasini bazo‘r olishi bilan Abdullohning qarshisida po‘rim kiyingan, yoshi o‘ttiz besh va qirq o‘rtasidagi bir kishi paydo bo‘ldi. Ko‘zi qiyiq, jigarrang, yuzi yumaloqtob, soqoli qirtishlangan, kastim-shim kiygan bu odamning uyg‘ur ekanligi aniq edi.
 – Salom alaykum, xush keldingiz, mehmon!  – dedi Abdullohga mamnun qo‘l cho‘zib.  – Ismi sharifim Moyimxon Sotim. Uyg‘ur yoshlar tashkilotining yetakchi faoliman, kommunistik partiya a’zosiman. Kommunistman, ya’ni. Partiyamiz rahbari ko‘rsatgan yo‘ldan yurib bormoqdaman. Sizni kutib olish menga buyurilgan. Siz – turkiyalik Abdulloh Yorqinsiz! Qadim Uyg‘ur diyoriga xush keldingiz!
Abdulloh unga peshvoz chiqajak mezbon haqida ogohlantirilgan edi.
Demak, shu silliq nazarda tutilgan ekan. Garchi, Abdulloh Moyimxonning xushchaqchaqligidan ensasi qotsa-da, sezdirmadi, chunki unga bu lutf juda soxta ko‘rindi.
Moyimxon tinimsiz gapirib, Abdullohning diqqatini boshqa narsalardan asramoqchiday edi, go‘yo: uchoqmaydondan katta, keng, ammo isqirt ko‘chaga chiqishdi. Ko‘chaning isqirtligi bo‘shagan yelim suvidishlar, xaltalarning sochilib yotishi, ariqlarning axlatga to‘laligi, ovozini “vang” qo‘yib tinmayotgan katta-kichik, eski-yangi, rangli-rangsiz o‘ziyurar ulovlardan chiqayotgan burqsiq tutunlar bilangina emas, bulutli osmon, nafasni ham, ko‘krakni ham qisadigan “dim” havo hamda qora-qura, sariq-suruq, pakana-novcha, semiz-ozg‘in odamlarning har qayoqqa olazarak shoshishi bilan ham namoyon edi.
Yo‘l yoqalarida tund binolari qalashib turibdi, binolarning manglayiga xitoycha harflar yozilgan harxil peshlavhalar osib tashlangan, quyisida do‘konlar qaynaydi. Ayolu erkak, yoshu qari, bolayu baqra do‘konlarga kiradi, chiqadi, soqoli o‘sgan tilanchilar qo‘l cho‘zib bir nima tilanadi, yo‘l o‘rtasidan qandaydir temir izlar o‘tgan, yo‘lchiroqlar yonadi, o‘chadi.
Moyimxon Abdullohni xitoycha rusumli ulovga taklif etdi, ulov qo‘zg‘aldi, bir necha daqiqadan so‘ng, diqqinafas va xo‘mraygan ko‘cha ortda qoldi, uylar siyraklashib yo‘l yanada kengaygandek bo‘ldi, o‘ydim-chuqurlar kamayib, ulov ham qoqilmay qo‘ydi.
 – Uchoqmaydonimz shaharning chetrog‘ida joylashgan, sizni markazga olib ketyapman, markaz madaniyatli, osoyishta. Buyuk Xitoy va kommunistik siyosatning asl qudratini ko‘rasiz, bunyodkorligiga guvoh bo‘lasiz, – derdi Moyimxon Sotim.  – Vatanparvar yoshlarimizning xorijda o‘qishi – yutug‘imiz. Biz katta rivojlanish yo‘lidamiz. Xitoy Yer yuzini lol qoldiryapti. Xitoyga kamarbasta uyg‘ur xalqi, Shinjon o‘lkasi ham buyuk yo‘ldan buyuk kelajakka bormoqda. Siz yoshlarimiz ichidan asl iqtidorlarni saralab olishingizga ishonchim komil!
Abdulloh Moyimxonni bosh silkib, ma’qullagandek o‘tirsa-da, zerikib ketdi. Universitetda o‘zini bozorga soladigan jipiriq yoshlar bo‘lardi.
Hammaga yaxshi ko‘rinishni istaydigan bu toifadan Abdullohning doim ko‘ngli aynigan, Moyimxon esa o‘sha yoshlardan ham o‘tib tushdi. Kommunistlar yig‘inida minbarga yopishib olgan vaysaqi notiqlarning hammasiga xos holat edi bu, ular, odatda, miyasiga payvandlangan yasama g‘oyaviy jumlalari bilan boshni og‘ritib yuboradilar. Moyimxon kommunistik jamiyat qurayotgan siyosatning eng ko‘p uchraydigan vakillaridan biri edi. Ular joriy etilgan hamma qonunlarga rioya etadilar, qayishuvchanligi uchun hamma teshikka sig‘adilar, qoidalarda axlat yeyish yozilsa, albatta, ishtaha bilan faqat axlat yeyishadi.
Ularda shaxsiy did mavjud emas: katta rahbarlarga taqlidan kiyinishadi, masalan, poyabzal va kastim-shimning rangi, galstukning ko‘rinishi, sochni qay tarafga yotqizib tarash kabilarda ham ergashiladi.
Abdullohga bunday madaniyat yot edi, chunki u kelayotgan o‘lkada kommunizmning “hayotbaxsh” nafasi yo‘q, dindan erkin bo‘lishdek “taraqqiyparvar” g‘oyalar Turkiyada ham ustuvor esa-da, dinning fayzi odamlardagi samimiyatni hamon ta’minlayotgan edi, harqalay.
Moyimxonning vaysashlariga bosh silkisa-da, xayoli boshqa joylarda yurgan Abdulloh yo‘lning qaysidir qismida o‘rgimchak to‘ridek qavatlashgan ko‘priklardan o‘tisharkan, “Qoyil!” deb yubordi.
Bundan Moyimxon ilhomlanib ketdi:
– Bu kabi ko‘priklar Buyuk Xitoy qudratidan bir darak, yo‘lboshchisi kommunistik partiya millatning ijodi! Bunday inshootlarning sanog‘i yo‘q!
Kommunistlarning bunyodkorligi haqidagi hayajonli qissalardan Abdullohning qulog‘i batang bo‘lishi arafasida ulov Urumchi markaziga kirdi. Mehmon uni tinglash ishtiyoqidan yiroqligini, nihoyat, anglab yetgach, Moyimxon ham sekin jim bo‘la qoldi. Markaziy ko‘cha orasta edi, albatta, har xil ulovlar, mutaharrik yozuvli peshlavhalar, shakl berilgan daraxtlar ko‘chaga chiroy bag‘ishlaydi, xitoycha va inglizcha bitiklar ko‘p, odamlar ham yurish-turishda, rasm-rusumda ovrupocha bo‘lishga talpinishida Abdulloh yaxshi idrok etdi.
– Kechirasiz, Moyimxon, – dedi Abdulloh.  – Bir savolim bor edi.
Gapirolmay ma’yus o‘tirgan Moyimxon mehmonning murojaatidan shodlanib ketdi:
 – Bemalol, mehmon! Bajonudil!
 – Men namoz o‘qiyman, boradigan joylarimizda ibodatga sharoit bo‘ladimi?
Moyimxon “namoz”, “ibodat” so‘zlaridan g‘ayriixtiyoriy bezovtalandi, lekin tezda javob berdi:
– Kommunistik partiya dindan voz kechgan, xudo haqidagi safsatalarga men ham ishonmayman, biroq mehonimiz dinga moyil bo‘lsa, bemalol namoz o‘qishi, cho‘qinib, yukinishi mumkin.
Moyimxon bu gaplarini kulimsirab gapirdi, bu hol Abdullohga og‘ir botdi.
– Dinga bunday behurmatlik qilmang!  – dedi keskin. Hatto, ovozi titrab ketdi.
Moyimxon musohibini tinchlantirishga shoshildi:
– Aziz mehmon, bu haqorat emas, qizishmang! Kommunistik partiya insoniyat ongining eng yuksak kashfiyoti, bemisl yutug‘idir. Din ham odamzod aqli topgan topilmalardan biri. Kommunizm insonlarni ongli bo‘lishga chorlaydi, din ongsizlikka da’vat etadi. Ong bilan yondashsak, din haqidagi tanqidiy fikrimdan siz nima uchun asabiylashyapsiz, mehmon? Hamma dinlarda radikalizm bor, bu, ayniqsa, Islomda kuchli. Musulmonlarning hammasida radikallik unsurlari mavjud. Mehmon, men din haqida tanqid qilyapman, sizning shaxsiyatingizni emas. Demak, ranjishingizga hojat yo‘q. Keling, hamma narsani mana shunday ongli hal qilamiz.
Abdulloh Moyimxon o‘zi o‘ylaganchalik go‘l emasligini tushundi. Moyimxon kommunistlik va dahriylik g‘oyalarini o‘ziga chuqur singdirgan noyob mutaxassis edi, aslida. Uning oldida asabiylashish zaiflikdan bo‘lishini Abdulloh angladi, ichida: “Astag‘firulloh”, – deb takrorlay-takrorlay o‘zini bosishga urindi.
– Ajoyib mantiq, – deb jilmaydi u.  – To‘g‘ri aytasiz. Har bir masalaga ong ila yondashsak. Siz dinni, aynan, Islomni ilohiyot dasturi ekanligini rad etyapsiz, bu fikringiz sababli jahli chiqayotgan musulmonni radikal, deb ta’riflayapsiz, shundaymi?
– Shunday, – javob berdi Moyimxon mamnuniyatdan yal-yal yonib. – Dindorlik va tajovuzkorlik hamisha yonma-yon yuradi. Dindan qutulish hamma yovuzlikdan qutulish demakdir.
– Buni qarang, shunga sira ham aqlim yetmayotgan ekan, – zaharxanda qildi Abdulloh. – Kommunizmni eng ahmoqona g‘oya, odamzod uchun zararli, deb o‘ylasam va aytsam, bundan g‘azablanmang! Aks holda, siz ham, o‘z mantig‘ingizga ko‘ra, radikalizmni yuzaga chiqarasiz. Kommunistlar radikal emas, to‘g‘rimi, axir?!
Birdan Moyimxonning tusi o‘zgardi.
– Siz… Siz buyuk kommunizm haqida bunday deya olmaysiz!  – dedi kuchanib.
– Kechirasiz, qizishmang, radikal bo‘lmang!  – dedi Abdulloh.  – Kommunizmni siz Islomni rad etganingiz kabi rad etib, tahqirlaganingizdek, tahqirlayman. Biroq siz musulmonlar g‘azablangani kabi g‘azablanmang, bu radikalizmga aylanib qoladi.
Moyimxon “mum” tishladi, lekin o‘zini tezda qo‘lga oldi:
 – Tilingizga erk bermang, mehmon, siz kommunistik davlatdasiz!  – dedi tish orasidan.
– Tahdid qilyapsizmi?  – so‘radi Abdulloh.  – Hamma mehmonlarni tahdid bilan kutib olasizlarmi?
– Siz turkiyaliksiz, mehmon, – dedi Moyimxon.  – Biroq uyg‘ursiz! Turkiya vatandoshi bo‘lsangiz-da, uyg‘ursiz! Bu sizni buyuk kommunistik Xitoy davlatiga bog‘lab tashlaydi!
 – Kechirasiz!  – rosmana qizishdi Abdulloh.  – Men hoziroq Istanbulga qaytaman. Menga qilingan bu tahdid sababli barcha dasturlarni bekor qilaman. Meni uchoqmaydonga qaytaring!
Bu keskin qarorni eshitib, Moyimxon o‘zini yo‘qotgandek bo‘ldi.
– O‘zingizni bosing, mehmon, ming bora uzr, – dedi muloyimlashib. – Dasturni amalga oshirish kerak. Axir, bahs o‘ta tabiiy jarayon-ku! Men hazillashdim! Nega, jahlingiz chiqadi, axir?
Moyimxon shunday deb, qah-qah otib kuldi, shunday kuldiki, ko‘zidan yosh chiqib ketdi, Abdulloh uning, haqiqatan ham, hazillashganiga ishonib qoldi.
– Obbo, mehmon! – derdi tizzasiga qo‘lini urib kularkan Moyimxon. – Arzimagan gaplarga xafa bo‘lmang! Siz bu yerda, avvalo, buyuk kommunizm himoyasidasiz! Bir tola sochingiz to‘kilmaydi! Zinhor xavotirlanmang! Mana, manzilga yetib keldik! “Abadiy do‘stlik” mehmonxonasi xizmatingizda!
Ular ulovdan tushishdi. To‘qqiz qavatli bino. Manglayiga xitoychalab yozilgan. Barzangi qo‘riqchilar. Kirdi-chiqdi ko‘p. Xorijliklar. Oynavand eshikdan xizmatchi yugurib kelib, Moyimxonga ta’zim qildi. Xitoychalab bir nimalar dedi. Moyimxon ulov yukxonasiga ishora qilib, yukni ol, deb buyurdi, chog‘i, xizmatchi shunday qildi.
Mehmonxonaning qabulgohi keng, yorug‘, serhasham, qizil ziynatlar haddan tashqari ko‘p; salqin, qahva isi; yumshoq kursilar, xushmuomala xodimlar.
Kelganlarga navbatchi ma’murlar jilmayadi, kalit uzatishadi, maslahat berishadi.
– Beshinchi qavatdagi yigirma birinchi maxsus xona oldindan buyurilgan, – dedi Moyimxon ma’murlardan biriga.
– Xush kelibsiz! – dedi jilmaygancha ma’mur ham uyg‘urchalab va kompyuter oynasiga qarab, buyurtmani topdi. – Ha, mana, 521-xona, Turkiya vatandoshi Abdulloh Yorqin uchun band etilgan. Marhamat, kalitni oling!
Kalitni olib, ko‘tarmada beshinchi qavatga ko‘tarildilar.
Xona shinam, derazalari shimolga qaragan, hamma sharoit muhayyo.
– Yoqimli hordiq!  – dedi Moyimxon iltifot ila. – Mana bu telefon raqamim, zarurat tug‘ilsa, tezda qo‘ng‘iroq qiling! Ertalab soat to‘qqizda sizni birinchi qavatda kutaman. Soat o‘nda tadbirga boramiz. Safaringiz dasturini ham o‘shanda beraman. Oqshomingiz xayrli o‘tsin!
Moyimxon ketdi. Abdulloh juda toliqqanini bildi. Boshi ichiga ari kirib olganday, g‘uvillaydi.
Pardani ochdi: shaharning qovog‘i soliq qiyofasi namoyon bo‘ldi. Quyosh kunbotarga oqqan.
Abdulloh telefon raqamlarini terdi va go‘shakka dedi:
– Meni Istanbulga ulang, – so‘ng uyining raqamlarini aytdi. Ikki marta chaqiruv sasidan keyin kimdir go‘shakni oldi. – Assalom alaykum!
Nariga tomondan otasining tovushi keldi:
– Va alaykum assalom. Abdulloh, senmisan, o‘g‘lim?
– Ha, ota, Abdullohman, Urumchidaman. Yaxshi mehmonxonaga joylashtirishdi. Hammasi yaxshi, alhamdulillah.
Ota-bola biroz gaplashishgach, xayrlashdilar.
… Ertalab Abdulloh bomdodga uxlab qoldi. Uyg‘onganida kun yoyilib ketgan edi. Shoshib, tahorat oldi, fajrni ado etdi. Biroq ko‘ngli g‘ashlik changalida edi.
Nonushtadan so‘ng, ko‘tarmada pastga tushdi.
Odam siyrak. Ko‘pchilik uxlayapti, shekilli. Abdulloh yumshoq o‘rindiqlardan biriga o‘tirdi, stolga tashlab qo‘yilgan gazetalardan birini oldi: ham uyg‘urcha, ham xitoycha. Birinchi sahifasida qirmizi sahnda Xitoy raisi savlat to‘kib turibdi, yonida daftarcha changallab, boshi egilgan bir necha kishi, xuddi eng muhim ishlari raisning nutqini yozib olishdangina iboratdek turishibdi. Abdullohga bu erish tuyulishi kerak edi, biroq Urumchi havosi uning o‘pkasiga kirib, qoniga singib ulgurgani uchunmi, negadir ajablanmadi. Go‘yo shunday bo‘lishi kerak, degan axborot uning miyasiga avvaldan quyib qo‘yilgan edi.
Tuyqus bir chinqiriqdan Abdullohning hushi boshidan uchib, sakrab ketdi: ma’muriyat oldida bir xitoylik yosh xizmatchini tepib, baqirar edi. Abdulloh hayron qoldi, xizmatchiga biror tepki qattiq tegdi, shekilli, bukchayib hiqillab qoldi. Abdulloh ularning oldiga yugurdi. Xitoyi odam yerda yotganning yuzini majaqlamoqchidek oyog‘ini ko‘targan edi, Abdulloh uni itarib yubordi.
Sahnda odam siyrak edi, biroq ko‘pchilik bu holga indamayotgandilar. Abdullohning himoyaga otilgani bir necha soniyada ro‘y berib, hamma qotib qoldi.
Kutilmagan turtkidan yiqilgan xitoyi o‘rnidan turib, hezlanib keldi-da, Abdullohning jag‘iga musht soldi.
Abdullohning ko‘zidan o‘t chaqnadi, g‘azabi miyasini qaynatdi, endi u ham o‘zini ushlay olmadi, bor kuchi bilan xitoyining iyagiga musht urdi. Xitoyi “g‘iyq” deb ovoz chiqardiyu, yerga yiqildi, yiqilarkan, boshi devor qirrasiga tushib, yorildi, bir zumda qon oqdi.
Mehmonxonada qiyomat qo‘pgandek shovqin ko‘tarildi, politsiya yetib keldi, kirish-chiqish eshiklari qat’iyan yopildi.
Kaltak yegan xizmatchi murdadek oppoq edi, xitoyini “Tez yordam” olib ketdi, Abdullohning qo‘liga kishan solishdi.
        </item>

        <item>
            Anjelina, Alloh hidoyat bergach, ismini Mubina, deb o‘zgartirgan muslima o‘z hayotini hikoya etmoqda:
– Ha, kechagidek yodida: ilmiy filmlar ssenaristi o‘laroq boshlagan ilk loyihasi “Bolqon: bitmaydigan jarohat; uxlamaydigan vulqon”, – deb atalgandi. Bu nomni Anjelinaning o‘zi topdi. U Bolqon tarixini o‘rganib, bu o‘lka Ovruponing Buyuk Og‘rig‘i, Achchiq Iztirobi ekanligini bilib oldi.
Bolqon baland tog‘lar, yashil o‘rmonlar, musaffo daryolar diyori. Bo‘ysunmas odamlarining ko‘zida chaqmoq chaqadi, ovozida momaguldirak gumbirlaydi. Seryomg‘ir ko‘klam, xushhavo yoz, oltinrang kuz, kumushday oppoq qish yarimorol jozibasiga joziba qo‘shadi.
Chapdast, malla, baquvvat, mushakdor, yelkador, daroz xalqi mehnatdan qochmaydi, biroq or masalasi o‘rtaga chiqsa, ularning yo‘lida turib bo‘lmaydi. Bu insonlardagi zarda, vajohat oldida markaziy va g‘arbiy Ovrupodagilar muloyimdan muloyim ko‘rinadilar.
Bir qancha fazilatga boy bu jasur elning zaifligi – sodda va ishonuvchanligida edi. Biri xorvat, biri serb, biri bosnian bo‘lsa-da, yana qanchadir urug‘larga ajralsa-da, gohida bir shohtomirning daraxtlari ekanligini unutib, bir-birlariga qurol o‘qtalishlarining yagona sababi shu edi.
Anjelinani Saraevoda obro‘li insonlardan biri o‘z uyiga mehmonga chaqirgan edi. Bu odam asli serb bo‘lib, ismi Umar, ajdodlari turk fotihlarining ilk kelishidayoq Islomni qabul etishgan. Mahalliy insonlar bilan suhbatlashish asnosida Anjelina Umarga duch keldi. Umar Anjelina o‘z ishiga ixlos bilan qarayotganini sezdi, masalaga tarafkashlarcha emas, xolis yondashayotganiga ishonchi hosil bo‘lgach, “Xonim, xonadonimizga keling, yoshi ulug‘ volidam bor, suhbatlashsangiz, ishingizga yordam bo‘ladi”, – dedi.
Bu taklif Anjelinaga jo‘yali tuyuldi. U mehmonga borib, avvalgi boblarda aytganimizdek, fusunkor bir maskanga tushib qoldi, go‘yo. Qadim musulmon madaniyati, urf-odati, e’tiqodiga muvofiq qurilgan hovli Anjelinani maftun etdi-qo‘ydi.
– Boshimizdan o‘tgan ishlarni eslash ham og‘ir, – dedi Umarbeyning volidasi salomlashuvdan so‘ng bir finjon qahva ustida. – Bizning bobolarimiz Usmonlilar saltanatiga xizmat qilganlar. O‘g‘lim Umarning ajdodlari sulton Sulaymonxon, sulton Ahmadxon, sulton Salimxon davrlarida poshsho maqomida edilar. Keyin dini Islomning ravnaqi, shariati Muhammadning himoyasi uchun ota yurtga – Vatanga yuborildilar. Bolqon qadimda Rim imperiyasiga tobe edi. Nasroniylik dini xalq ichida yoyildi. Keyin turklar Islomni keltirdilar. Shuni yaxshi bilingki, Bolqonda hech kim Islomga majburan kiritilmadi. Musulmonlarining ulug‘ olimlari da’vati, fotihlarning yerlashib, go‘zal hayot namunasini ko‘rsatishlari natijasida odamlar Islomni qabul etdilari.
Diqqatingizni bir haqiqatga qaratay: Bolqon Usmonlilar qo‘l ostida bo‘lgan paytlarda xalq juda osoyishta yashadi. Zotan, Islom zamonamizning ayrim “madaniyatli” va “ilg‘or” insonlari kabi terining rangi, tilga, nasl-nasabingga qaramaydi, o‘z nafsiga yoqmagan birovni yerga urib, o‘ziga mahbub birovni ko‘kka ko‘tarmaydi. Islom qandaydir zo‘ravonlarning ra’yi, kayfiyati, tuyg‘usi, istaklariga boqib yashash emas, balki har ishni ilohiy qonunga muvofiq bajaradigan dindir.
Anjelina xonim, mening erimni, o‘g‘lim Umarning otasini Muso poshsho, deyishardi. U o‘lkamizdagi musulmonlarning rahnamosi edi. U barcha ichki diniy masalalarni hal etardi, hukumat ham u kishi bilan hisoblashib ish tutardi. Muso poshshoning biror gapi yerda qolmagan. Borgan joyida boshga ko‘tarib kutib olardilar.
Nasroniylar ham, zo‘ravonlar ham, Muso poshsho bor ekan, o‘zboshimchalik qilishga jur’at etmadilar.
U paytlari biz juda muhtasham uyda yashardik. Umarning yetti akasi, ikki opasi bor edi. Nevaralarim quchog‘imda, kelinlar xizmatimda edi. U paytlar oftob boshqacha porlab, oqshomlar o‘zgacha tarovat kasb etardi. Kunlardan bir kuni Muso poshsho uyga har kungidan erta qaytdi. Biz endi peshin namozini o‘qib bo‘lgandik…
Go‘yo bir shamol yeldiyu, Zaynab xonimning xotira kitobini varaqladi. Balki, bu varaqlarni ko‘tarib, har yoqqa sochdi. Xonim erining o‘sha qayg‘uli kundagi holatini hozirgidek yaqqol eslaydi.
Muso poshshoning rangi oqargan, peshonasidan reza-reza ter oqardi. Bazo‘r o‘z o‘rniga yotdi -da, tepasida unga xavotir-la qarab turgan ayoliga dedi:
– Xonim, menga suiqasd qildilar, Sen aqlli, esli xotinsan. Dod-voy solib, faryod urganing befoyda. Xorvatiyada emas, Bosniyada emas, Belgradda emas, butun Bolqonda ulkan fitna olovini yoqmoqdalar, xonim!
– Poshshom, – qo‘rqib ketdi Zaynab. – Qanday fitna? Bu nima deganingiz? Sizga kim qasd qiladi?
– O‘g‘illarimizga odam yubordim. Tabib ham chorlatdim. Biroq ular yetib kelishganida tirik bo‘lamanmi, yo‘qmi, bilmayman. Xonim, men qon isini sezmoqdaman. Minglab begunohlar qiriladi, bir millatni qiradilar.
– Yo Alloh! – deb yubordi Zaynab xonim. – Millatni qiradilar! Kimni o‘ldirishadi? Nima uchun?
– Xonim, safar tadorigini ko‘r. Bolalarga e’tiborli bo‘linglar, ayniqsa, o‘g‘il bolalarga! Men o‘lishim bilan janozamni o‘qinglar va hovliga ko‘minglar! Hammangiz keting! Odamlarga aytinglar, ketishsin! Jonlarini saqlasinlar!
Zaynab xonim karaxt edi. Eri alahlayotgandek gapirmoqda.
– Alahlamayapman! – dedi Muso poshsho xuddi xotinining fikrini o‘qigandek. – Va eng muhimini yodda tutinglar! Hamisha Allohning zikrida bo‘ling. Har qanday holda ham ibodatni unutmang! Boshingizga kelajak har ishni Allohdan deb biling va taqdir ishiga isyon etmang! Zolimga bosh egmanglar, bu najotga yetaklaydi. Zolimga yolvorsangiz, xorlikka yuz tutasizlar. Guvohlik beramanki, Allohdan boshqa iloh yo‘q! Va yana guvohlik beramanki, Muhammad sollallohu alayhi va sallam Allohning bandasi va elchisidir!
Tamom. Zabardast Muso poshshoning joni uzildi. Joni uzilishi asnosida xonaga sakkiz o‘g‘il birin-ketin shoshib kirib keldilar. Ular otalarining boshida ko‘zda yosh ila turib qoldilar.
– O‘g‘illarim, – dedi ko‘zidagi yoshini artib Zaynab xonim. U, nihoyat, gapirishga kuch topdi. – Shunday qayg‘udamanki, tilimga na bir so‘z, dilimga na bir o‘y sig‘maydi! Biroq otangizning vasiyatini aytish bo‘ynimdagi qarz. Otangiz esini yo‘qotmadi, qo‘rqmadi, talvasaga tushmadi, mardona turib o‘limni qarshi oldi, iymon kalimasini aytib, Robbisiga qovushdi. Biroq u shunday gaplarni vasiyat etdiki, u meni juda hayron qoldirdi…
Zaynab xonim Muso poshshoning har bir so‘zini o‘g‘illariga yetkazdi. O‘g‘illar esa hayratga tushdilar.
– Qanday qilib, otamizni hovliga dafn etamiz? – dedi to‘ng‘ichi. – Nima uchun qochishimiz kerak? Odamlarga nima uchun qochinglar, deb aytamiz? Axir, bunga asos yo‘q! Undan ko‘ra, otamizning janozalarini e’lon qilaylik!
Umardan boshqa hamma shu fikrda edi. Umar hali o‘smir, undan hech kim: “Sen nima deysan?” – deb so‘ramadi. Zaynab xonim esa ikkilanayotgan edi:
– Otangiz vasiyatiga muvofiq ish tutaylik, bolalarim, – dedi. – Shuncha gapni bekor aytmagandir, axir.
Xonim shunday desa-da, ovozida qat’iyat yo‘q edi. Shu payt tabib keldi. U jasadni tekshirib ko‘rishini aytdi.
– Kerak emas, – dedi yana katta o‘g‘il. – Otamning tanasini qiynamaymiz!
– Yengil ko‘rik o‘tkazaman, xolos, – dedi tabib hurmat bilan. – Muso poshsho hammamizga qadrli edilar. O‘limlari sababini aniqlab qo‘ysak, buning yomon tomoni yo‘q, deb o‘ylayman.
Kenja o‘g‘illarga ham tabibning talabi ma’qul keldi. Ular otalarini ko‘rikdan o‘tkazishga rozi bo‘lishdi.
Tabib jasadning tanasi rangiga, qovog‘ini ko‘tarib, ko‘z ichiga, milklariga qaradi va dedi:
– Muso poshshoni zaharlashgan, ammo buni hech kim isbotlay olmaydi, poshshomizga eng qimmat zahar ichirishgan. U zahar alomatlari o‘limdan so‘ng darhol yuzaga chiqadi, o‘n besh daqiqada yana g‘oyib bo‘ladi. Men zahar belgilari yo‘qolishining so‘nggi bosqichida, ya’ni xozir buni aniqladim.
– Bu yerda katta fitnani sezmoqdaman, – dedi katta o‘g‘il. – Hukumatga yoki politsiyaga xabar berish foydasiz, chunki davlat idoralari uyushgan guruhlarning josuslari bilan to‘ldirilgan. Otam aynan kimlar bilan ziddiyatga borganini bilmaymiz. Agar zaharlanish haqida xabar bersak, bu qotillikni yopish uchun oilamizga ham, tabibga ham hujum qiladilar. Hozircha o‘zimizni tag‘ofulga solamiz, zimdan otamning qotillarini topishga kirishamiz.
– Tashqarida odam ko‘payib ketdi, – dedi uy xizmatchisi kirib. O‘g‘illar hovliga chiqishdi. Tashqi hovli, darvozaxona va ko‘chada odam ko‘p edi. Hamma Muso poshshoning sihhati haqida gaplashardi. Poshshoning o‘g‘illarini ko‘rib, hamma jim bo‘ldi.
– Insonni yo‘qdan bor qilgan, Yer yuzida yashatib, so‘ng jonini oladigan, oxiratda qayta tiriltiradigan Allohga cheksiz hamdu maqtovlarimiz bo‘lsin! – deb so‘z boshladi to‘ng‘ich o‘g‘il. U otasiga juda ham o‘xshardi. – Islom dinini go‘zal bir tarzda bizga yetkazgan habibimiz Muhammad Rasululloh sollallohu alayhi va sallamga, oilayu as’hoblariga, avlodu atbolariga durdudlar, salovat va salomlar bo‘lsin! Aziz musulmon do‘stlar! Akalar, ukalar! Hammamiz Allohnikimiz va, albatta, Unga qaytajakmiz! Otamiz Muso poshsho Mahmud poshsho o‘g‘li bir necha daqiqa oldin jon omonatini Allohga topshirib, iymon kalimasini aytib, boqiy olamga rixlat etdi.
Olomon guvilladi.
– Inna lillahi va inna ilayhi rojiun!
– Alloh rahmatiga olsin!
– Alloh gunohlarini kechirsin!
– Qanday buyuk odam edi!
– Axir, soppa-sog‘ yurgan edi-ku!
– Allohning taqdiri!
Odamlar ichidan yonoqlari va iyagi turtib chiqqan, kulrang ko‘zi chuqur botiq, sariq qoshlari siyrak, yakkam-dukkam soqolli, suyagi buzuq bir nusxa baqirib so‘radi:
– Poshshomiz bizga nimani vasiyat qildilar?
Tovush sovuq va juda baland yangragani uchun  birdan shovqin bosildi. Muso poshshoning katta o‘g‘li so‘rovchini ko‘zlari bilan topdi, negadir, bu afti angorni yaxshi eslab qolishga tirishdi, so‘ng javob berdi:
– Otamiz Allohdan qo‘rqinglar, gunohdan chetda bo‘linglar, shariatni mahkam ushlanglar, deb vasiyat qildi.
– Subhanalloh!
– Alloh Muso poshshomizdan rozi bo‘lsin!
– Oxiratlari obod bo‘lsin!
To‘ng‘ich o‘g‘il g‘ovur tinishini kutdi, nigohini savol beruvchidan uzmagan holda dona-dona qilib dedi:
– Va yana… Fitna qilmanglar, fitnachining joyi – jahannam, deb vasiyat qildi otam.
Dafn uchun harakat boshlanib ketdi. G‘assol keldi, kafanlikni hozirlab, jasadni yuvishga kirishdi, go‘rkov go‘r kavlagani ketdi, qorilar Qur’on o‘qiydi, ta’ziyachilar, hamdardlarning qadami uzilmaydi, butun shahar Muso poshshoning janozasiga yig‘ilib kelayotgan edi.
Bomdoddan so‘ng, tobutni ko‘chaga chiqarib, qibla tarafga qaratib qo‘yishdi.
Odam ko‘pligidan igna otsang, yerga tushmaydi. Hukumat odamlari, politsiya har yer, har yerda ko‘rinadi. Quyosh mashriqdan qon kabi qizarib ko‘tarilayotganda imom janoza o‘qish uchun saflarni tekislashni buyurdi.
Qisqa ma’ruza ila marhum yaxshi sifatlar ila yodga olindi, so‘ng janozaning birinchi takbiri uchun qo‘llar ko‘tarildi, ayni shu lahza kunchiqar va kunbotardan ikkita parrakli uchoq paydo bo‘ldi va olomon ustiga tobora yaqinlab kelaverdi. Janozaning uchinchi takbirida odamlar namozni unutib, osmonga qaradilar, parrakli uchoqdan ular ustiga o‘q yog‘ildi. Bu hech kim kutmaganda sodir bo‘ldi, chalg‘i o‘rgan g‘alladek hamma yerga yiqila boshladi, odamlar tutdek to‘kildi, qochish imkonsiz edi: o‘liklar ayqash-uyqash yerda yotar, o‘q esa to‘xtay demaydi, olomon birini bir bosib dovdiraydi, nihoyat qiy-chuv ko‘tarildi. Parrakli uchoqlar o‘n daqiqada ko‘chani qonga to‘ldirib, yerga qo‘ndi, ichidan niqoblangan barzangilar otilib tushib, insonlarni beayov o‘ldirishda davom etdilar.
Vahshiylar ichidan biri o‘z soqchilari bilan Muso poshshoning hovlisiga yurdi, darvoza tagida poshshoning yetti o‘g‘li qonga belanib, jonsiz yotardi.
Ichki hovlida hamma dahshatga tushgan edi, Zaynab xonim erining vasiyatini endi tushundi. U bosqinchilar uyga kirib kelishlarini bildi, ta’ziyaga kelgan ayollarni va kelinlarini yig‘ib dedi:
– Hozir shovqin-surondan bizga naf yo‘q, qizlarim, mardona bo‘ling! O‘g‘illaringizni berkiting! Muso poshshoning amri shunday edi!
O‘q ovozlari yaqinroqdan eshitildi. Zaynab xonim rangi oqarib titrayotgan Umarni va o‘g‘il nevaralarini uy ostidagi yerto‘laga olib tushdi.
– Nima bo‘lsa, joyingizdan jilmang!
Umar jiyanlarini quchoqladi. Zaynab xonim devorni paypaslab, qandaydir g‘ishtni bor kuchi bilan itardi, yerto‘laning pishiq g‘ishtli sharqiy devori odam sig‘ar darajada qiya ochildi.
– Kiringlar! Umar, jiyanlaringni olib kir! – dedi shoshib. Umar ikki go‘dak jiyanini ko‘tarib ichkariga qo‘ydi. Ular esa qorong‘udan qo‘rqib, yig‘lay boshladi. Qolgan nevaralarini Umarga uzatishga ulgurmay yerto‘laning tashqi eshigi qarsillab ochildi. Bosqinchilar qulfni sindirganlari aniq. Zinalardan oyoq tovushi va “Qaerdasanlar, itvachchalar!” degan bo‘kirik eshitildi. Zaynab xonim boshqa chorasi qolmaganini bildi: qiya devorni yopdi. Umar: “Ona! Ona!” – dediyu, biroq endi ichkaridan chiqolmasdi.
Keyinroq Zaynab xonim bu sovuqqonlikni qanday topganiga o‘zi ko‘p ajablandi.
Kenja o‘g‘li va ikki nevarasini yashirishga ulgurdi, o‘n uch nevarasi esa qaltirab-qaqshab turishardi. Sharqiy devor zichlashib yopilishi bilan, yerto‘laning eshigi ichkariga quladi: zinadan niqoblangan to‘rt barzangi avtomat bilan tushib keldi. Ular yerto‘lada nevaralarini quchoqlab turgan yoshi ulug‘ ayolni ko‘rishdi.
– Ey kampir! Tepaga chiq! – dedi ulardan biri. Zaynab xonim o‘ziga o‘qtalingan avtomat uchiga xotirjam boqdi-da, ikki nevarasini dast ko‘tarib, qolganlariga dedi:
– Men bilan yuringlar! Qo‘rqmanglar!
Hovlida ayollar tiz cho‘kib, yig‘lab o‘tirishardi, Muso poshshoning jasada tobutdan olinibdi, yetti o‘g‘lining o‘ligi bilan birga terib qo‘yilibdi.
Zaynab xonim endi chiday olmadi:
– Allohim, zolimlarga kifoya et!  – deb hayqirib yubordi.
– O‘chir ovozingni, kampir! – bosqinchilardan bir xonimning bo‘yniga avtomatning qo‘ndog‘i bilan turtdi, ayol munkidi, lekin yiqilmadi, qo‘lidagi bolalarni ham tushirib yubormadi. Biroq vahshiylar tortib olishdi, xonimning qo‘lini boylab, ayollar qatoriga o‘tqazishdi. O‘n uch nafar o‘g‘il nevarani o‘lik bobo va otalari tepasiga saflantirishdi.
– Nima qilyapsanlar! – ayollarning faryodi falakka chiqdi.
Bosqinchilar ichidan biri, u boshliq edi, shekilli, o‘lik otalar va go‘dak bolalarning tepasiga borib, ayollarga yuzlandi:
– Ayollar! Eshit! – dedi. – Senlarga tahdid yo‘q. Biroq erlaring va o‘g‘illaring o‘ladi!
Kenja kelin ko‘zida yosh ila baqirdi:
– Meni ham o‘ldir, vahshiy!
Vahshiy:
– Xo‘p, – dedi-da, juvonning peshonasiga qo‘rg‘oshin joyladi. Ayollarning uni o‘chdi.
“Bunday dahshatni hech kimga ravo ko‘rmayman, – deydi Zaynab xonim ayni shu voqea haqida iztirobdan kuyib. – Biz muzlab qoldik. O‘likmizmi, tirikmizmi, bilmas edik. Inson zoti bunday yukni ko‘tarishi qiyindir, Alloh esa bizga matonat beribdi, sabr beribdi”.
Vahshiy so‘zida davom etdi:
– Bizga Muso poshshoning sakkiz o‘g‘li va o‘n besh o‘g‘il nevarasini o‘ldirish buyurilgan, biroq bizda yettita ota jasadi va o‘n ikki o‘g‘ilning tirigi bor. Kenja o‘g‘il va ikki nevara qani?! Qani! Qaerda!
Vahshiy shunday deb bo‘kirgan ko‘yi avtomatini bolalarga qaratdi va tepkini bosib turdi. Begunoh norasidalar sassiz-sadosiz otalarining ustiga yiqildilar. Onalar o‘rinlaridan turib o‘zlarini farzandlariga otdilar.
Ularning ohu nolasidan bosqinchilar mast bo‘lishdi. Ko‘chadan ham to‘xtovsiz o‘q ovozi eshitilib, dahshatli qatliom avjga chiqmoqda edi.
– O‘liklarga to‘yib ol! – dedi vahshiy. – Hozir ular uylaring xarobasi ostida qolib ketishi mumkin.
Zaynab xonimda mador qolmadi, tomog‘i quridi: bosqinchilar hovli va uyga, yerto‘la ichiga benzin separ edilar.
Biri gugurt chaqib yubordi: muhtasham hovli, uy alanga ichida qoldi.
Bosqinchilar qah-qah otib, hovlini tark etdilar. Uy esa gurillab yonar edi.
Zaynab xonim yerto‘laga otildi. Yerto‘la ichida olov lang‘illar, tutun ham burqsib chiqardi. Kelinlar o‘lik bolalarini quchoqlab, ingrab, mungrab es-hushlarini yo‘qotib bo‘ldilar.
“Hozir uy qulab tushadi! Bolalarim yerto‘lada!”
Zaynab xonim butun olamni unutib, alanga atrofida charx urib yugurardi.
Bir necha daqiqada tomlar quladi, atrofni quyuk chang, qurum, tutun qopladi, nafas olish, biror narsani ko‘rish imkonsiz edi.
Zaynab xonim kelinlarini ko‘chaga sudradi. Uyning yonishiga ma’nosiz va o‘ta horg‘in qarab o‘tirishdi. Chunki butun olamda ularga yordam beradigan hech kim qolmadi. Yordam beradigan hamma o‘lib yotibdi. Ko‘chalar o‘likka to‘ldi. Ariqlarda qonlar oqdi. Osmonni qora tutun va murda isini sezgan o‘laksaxo‘rlar egallab oldi. Muso poshsho xonadonining beva ayollari liboslari kir, yuzlari qora kuya, o‘zlari ozurdahol o‘tirardilar.
“O‘shanda qalbimni ezgan azobning ta’rifi yo‘q, – deydi Zaynab xonim. – U og‘riqni boshdan o‘tkazmagan biror zot bila olmasa kerak. Qanday tirik qoldik – bilmayman! Alloh, Alloh deb faryod chekardimu, bo‘g‘zimdan bir sas chiqmasdi. Miyamda biror fikr, qalbimda biror tuyg‘u qolmadi, go‘yo. Aqlim hodisotlarni miyamga muhrlashdan to‘xtamaganini bilaman… Ehtimol, hamon tirikligim Robbimning bir hikmati va rahmatidir”.
Zaynab xonim kuch topib, o‘rnidan turdi. Yer bilan yakson bo‘lgan hovlisiga qarab talpindi. Yerto‘lani topmoqchi edi. Biroq olov hamon haroratli, tafti terini kuydirgulik edi. Biroq ayolni bu to‘xtata olmadi. U issiqqa ham, kuyayotgan qo‘llariga ham, achimsiq tutunga ham parvo etmay olazarak qarab, yerto‘lani izlayotgan edi…
        </item>

        <item>
            Bu voqealar o‘ngda sodir bo‘lmoqdami yoxud tushda?! Abdulloh Yorqin garangsib qoldi: mirshab ulovining chinqirig‘i va mehmonxona halokat qo‘ng‘irog‘ining shovqini qorishib ketdi, Abdullohni bir zumda yerga yotqizib, qo‘llarini qayirib kishanladilar, oyog‘ini yerga tegizmasdan temir bilan o‘ralgan ulov ichiga uloqtirdilar. Abdulloh boshini ko‘tarib o‘zini hibs etganlarni ko‘rmoqchi bo‘lgan edi, boshiga kelgan qattiq zarb uni hushdan ayirdi.
U ko‘zini ochib, olti tomoni tosh devor, bir tomonida qalin temir eshik, bir tomonida kalladek tuynugi panjaralangan xonada o‘zining yotganini ko‘rdi. Kishanlarni yechishibdi, biroq bilaklari og‘riyapti.
Xona uzunasiga to‘rt, eniga bir yarim, balandligi olti qadam chiqsa kerak. Nim qorong‘u. Eshik tepasida xira chiroq. Eshikning chap tomonida xojat uchun chuqurcha, undan bir quloch tepada suv oqadigan temir quvur, ammo suvni ochish uchun burama quloq ko‘rinmadi. Xonaning chap devoriga yopishtirilgan ikki qavatli ikkita temir o‘rin, bosh tomoni tayin bo‘lsin uchun bir yog‘i sal qiyalatilgan; yuqorisiga chiqish uchun oyoq qo‘yiladigan zina vazifasida ikkitadan uch burchak temir payvandlangan. Bu o‘rinlarda to‘rt kishi yotishi mumkin.
Biroq o‘rinlarda na to‘shak, na boshqa narsa yo‘q. Temir.
Abdulloh o‘rnidan turdi, tomog‘i qaqrabdi, boshi ham sezilar-sezilmas aylandi, eshikka yaqinlashdi.
Xojatxona teshigidan chiqayotgan sassiqdan o‘qchidi, eshikni taqillatdi, hech kim javob bermadi. Abdulloh hayron bo‘ldi. Eshikka suyandi. Eshikning o‘rtasida to‘rt burchak darcha bor edi. Ehtimol, shu darcha ochilsa kerak.
Abdulloh benihoya tashna bo‘lganini yana his etdi. Ayni shu payt zahar tang qildi. Xojatxonaga qaradi-da, boshqa iloji yo‘qligini bildi…
Endi o‘tirgan lahzada tashqarida xitoycha baqir-chaqir eshitildi, cho‘chib ketib, shimini yuqori ko‘tarib, tezda o‘rnidan turdiyu, “Oh!” deb yubordi, ikki kuragining o‘rtasini xojat teshigi tepasidagi quvurga urgan edi, suyak -suyagiga og‘riq tarqalib, ixrab, temir o‘ringa o‘tirib qoldi. Jarohatlangan joyini qo‘li bilan paypasladi, barmog‘i namlandi, yumshoq go‘shtga tegdi, shoshib qo‘liga qaradi: umurtqa suyagining yoni qonabdi.
Azob zo‘ridan chanqoq ham, zahar tang ham g‘oyib bo‘ldi, xitoycha ovozlar eshikka yaqinlab keldi, sharaqa-shuruq ovozlar eshitildi, qulfga kalit urildi, shekilli, temir tamba surildi, og‘ir g‘irchillagan sasi barobarida eshik qiya ochildi, xitoybashara mirshabning qalpoqli boshi ko‘rindi, u uyg‘urchalab buyurdi:
– Chiq! Tez bo‘l!
Tishini tishiga qo‘yib, og‘riqni yenggandek bo‘ldi-da, Abdulloh eshikka qarab yurdi. Chiqishi bilan yana buyruq bo‘ldi:
– Engashib yugur! Boshingni ko‘tarma!
Abdulloh yo amrni anglamadi, yo dovdiradi boshini beixtiyor ko‘tarib: “A?” – dediyu, yelkasiga tushgan mirshab tayog‘i darrasidan yerga cho‘kkalab qoldi. Ikkinchi zarba bo‘yniga tushib, uni cho‘ziltirdi. Boyagi xitoybashara Abdullohning yoqasidan dast ko‘tarib, devorga tirab vishillaadi:
– Menga qara, it! Engash, boshini ko‘tarma! Yugur, maymun!
Mirshabning ichidan o‘likning isidek badbo‘y xid kelarkan, Abdulloh o‘zi istamay yuzini burishtirdi.
– Nega turqingni bujmaytirasan? To‘ng‘iz! – mirshab tayog‘ini ishga soldi. Abdulloh g‘ujanak bo‘lib oldi.
– O‘rningdan tur! Tur, deyapman! To‘nqayib yugur!
Abdulloh o‘rnidan turmasa, kaltak to‘xtmasligini bildi va bir amallab turdiyu, engashgan ko‘yi aytilgan tarafga yugurdi.
– Nega qo‘lingni tushirasan! Qo‘lingni orqaga qil, ahmoq!
Abdulloh ikki qo‘li orqada, chopishda davom etdi. Uning miyasi shang‘illar, isitmasi ko‘tarilib, ko‘zi hech narsani ko‘rmay qoldi. Shu yugurishida borib, boshi bilan hibs xonalarini ma’muriyatdan ajratish uchun o‘rnatilgan po‘lat panjaraga urilib, orqasiga chalqancha yiqildi, yiqilarkan boshini changalladi.
Mirshablarning xoxolagani qamoq bo‘ylab aks-sado berdi. Abdulloh shoshib, yana o‘rnidan turdi. Xitoybashara sekin yurib kelib, baqirdi:
– Devorga o‘gril! Engash!
Abdulloh devorga yuzini burib, engashdi. O‘rtadagi panjara eshik ochildi:
– Yur!
Biroz yurishgach, qora temir eshik oldida to‘xtashdi. Mirshab eshikni qiya ochib, xitoychalab ruxsat so‘radi, chog‘i, Abdullohga dedi:
– Ichkari kir!
Abdulloh hadiksirab, yelkasini qisib ichkariga kirdi. Xona keng edi, o‘rtada uzun stol, to‘rda bir kishi, stolning ikki yonida uch kishi o‘tirardi. Abdulloh ularning qarshisida qo‘lini orqasiga qo‘yib, anglamsiz bir holda mutelarcha turib qoldi.
– Xitoy fuqarosini urdingiz, boshini yordingiz, qani o‘sha jasorat?
Savol bergan ovoz juda tanish edi, Abdulloh ko‘zlariga ishonmay qoldi. o‘tirganlarning biri Moyimxon Sotim edi!
– Moyimxon! – Abdulloh g‘ayritabiiy ovozda hayqirib yubordi.
– Mahbus, o‘zingizni asrang! – Moyimxonning sasi o‘ta jiddiy, hokimona va siyosiy jarangladi. – Siz kecha kommunistik partiyani haqoratladingiz, Islom terrorini esa maqtab, unga da’vat etdingiz. Bu jinoyat jazolanishi shart!
Abdullohning tili tutildi. Kecha aytganlarining badali shu qadar qimmatmi edi? Umri va joni ila narxlanajak so‘zlarni izhor etibmi edi?!
O‘tirganlardan ikkisining xitoy millatiga mansub ekanligi ko‘rinib turibdi. Ikki uyg‘urning biri Moyimxon, biri notanish.
– Keling, yaqindan tanishib olamiz, Abdulloh Yorqin janoblari, – dedi aynan o‘sha Notanish. – Oldimizda ikki yo‘l bor, ochiq va samimiy suhbat. Bu birinchi yo‘l.
Abdulloh tomog‘i qurib, yutindi. Kaltaklangan oyoqlari – soni, boldiri og‘ridi. Notanish o‘ziga shishadan finjonga suv quydi, ho‘pladi, so‘ng erinib, o‘ta sokin ohangda davom etdi:
– Birinchi yo‘lni tanlasak, unda xotirjamlik, xavfsizlik, amniyat bor! Amniyat arabiy so‘zmi? Siz islomchi ekstremistlar arabiy so‘zlarni sevasizlar-ku! Amniyat! Xullas, kamgina muddatga qamaymiz, yaxshi qamoqqa jo‘natamiz, hamkorligimiz bardavom bo‘lsa, balki, jazoni tugatib, qamoqdan chiqish ham nasib etadi, albatta!
Abdulloh tergov mushtlashuv ustida ketmayotganiga mutlaqo amin bo‘ldi, biroq tergovchi undan nimani xohlayapti?!
– Endi ikkinchi yo‘lni tushuntiraman, – dedi Notanish salmoqlab. – Bu jahannamdan o‘tadigan yo‘l. Musulmon jahannamga ishonasizlar-ku, to‘g‘rimi?
Abdulloh savol mohiyatini anglamay hayron qaradi.
– Jahannamga ishonasizmi? Ya’ni, do‘zax bormi? – takror so‘radi Notanish.
– Albatta, bor, – javob berdi Abdulloh.
– Ammo jahannamga kirib chiqqanlar bormi? – ko‘zini lo‘q qildi tergovchi. – Yo‘q! Demak, do‘zax yo‘q narsa. To‘qima! Ahmoqlar to‘dasini vasvasaga solib, yo‘q kuch bilan boshqarish, deyiladi bu. Adashdim, nodon galani xayolot vositasida maymunday o‘ynatib, eshakday ishlatish uchun jahannamni to‘qib chiqargansanlar!
– Unday emas! – dedi darhol Abdulloh. – Jahannam kofirlar, zolimlar va xoinlar uchun tayyorlab qo‘yilgan ulkan azobdir!
Moyimxon Sotim ikki kaftini uch-to‘rt urib qarsak chaldi:
– Ofarin! Tasanno! E’tiqodingizga qoyil qoldik! Xuddi kechagidek diningiz himoyasidasiz! Sizdan sobit musulmon chiqadi, shekilli.
Abdulloh hech so‘z demadi, faqat bor kuchini ko‘ziga yig‘ib, o‘qraydi.
– Xoy, bunchalik g‘azablanmang! – uni ko‘rib xiringladi Notanish. – Moyimxonni ko‘zingiz bilan qatl qilib yubormang, iltimos. U bizga kerak. Ha, darvoqe, jahannamga ishonavering. Bizning ikkinchi yo‘limiz o‘sha ishonchingizni mahkamlab, mustahkamlaydi. Bilasizmi, bu qanday ro‘y beradi?
Abdulloh nigohini bir nuqtadan uzmadi, indamadi. Notanish ovozini tahdidomuz ko‘tarib, dedi:
– Bilasizmi, deyapman!
– Bilmayman,  – dedi Abdulloh.
– Unda eshiting,  – deb tirjaydi Notanish. – Sizga shunday qiynoq taqdim etamizki, haqiqatan, u dunyoda jahannam bor ekan, azobi juda kuchli bo‘lar ekan, deb iymoningiz ziyoda bo‘ladi!
Notanish sovuq iljayib, stol ustiga duradgorlar asboblarini saqlaydigan quti kabi bir qutini qo‘yib, ochdi. Unda bir necha xil bigiz, pichoqlar, qaychilar, omburlar, har xil mix, bir o‘rama arqon, sim bor edi.
– Menimcha, hammasi tushunarli, – dedi Notanish. So‘ng stol qarshisidagi kursiga ishora qildi.
– O‘tiring.
Abdulloh kursiga o‘tirdi. Moyimxon finjonga suv quyib, uzatdi:
– Iching, tashnadirsiz.
Abdullohga suv juda orombaxsh tuyuldi, miriqib sipqordi va: “Alhamdulillah”, – dedi. Moyimxon bo‘shagan finjonni yana to‘ldirdi. Abdulloh buni ham oxirigacha ichdi. Uchinchi finjonga kelganda chanqog‘i qondi, fikri ravshanlashdi. Tergovchilar undan ko‘z uzishmas, har bir harakati, yuz ifodalarini ham kuzatayotgan edilar.
– Suvday serob bo‘ling! – dedi Notanish kesatib. Chunki Abdulloh suvni ichdi, ichdiyu, na soqiyga, na boshqaga rahmat, demadi, “Alhamdulillah”, – dedi, bo‘ldi. Notanishning kesatig‘ini tushunmaganday Abdulloh ularga qarab talmovsiradi.
– Endi ishga o‘tamiz, – Notanish qovog‘ini solib, Abdullohga tikildi. – Qani, hammasini bir boshdan gapiring. Biz tinglaymiz.
– Nimani gapiray? – hayron so‘radi Abdulloh.
– Nega Turkiyadan Urumchiga keldingiz? Sizni kim yubordi? Qanday maqsad-muddaoingiz bor? Hammasini ayting, – tushuntirdi Notanish. – Har bir so‘zingizni o‘ylab, keyin gapiring. Aldamang. Yolg‘oningiz, albatta, boshingizga balo bo‘ladi. Borini, ro‘y-rost so‘ylang. O‘zingiz uchun mana shu yordam bo‘ladi.
– Uyg‘ur yoshlarini Yevropada o‘qitish dasturi bo‘yicha keldim, – deb so‘z boshladi Abdulloh.
– Bizning ortiqcha vaqtimiz yo‘q, – dedi shart kesib Moyimxon vajohat bilan. – Ertakni nevara ko‘rsangiz, ularga aytasiz. Qaysi terror tashkilotining buyurtmasini bajaryapsiz? Biz hammasini bilamiz. O‘z og‘zingizdan eshitmoqchimiz.
– Terror tashkiloti? – miyasi shang‘illadi Abdullohning. – Men hech qanday terror tashkilotini bilmayman.
– Siz terror, deb o‘ylamaysiz-ku! – dedi Notanish. – Siz uni Ixvanul muslimin, ya’ni Musulmon birodarlar, deb ataysiz.
– Adashyapsiz! – dedi keskin Abdulloh. – Mening unday tashkilotlarga aloqam yo‘q.
– Shundaymi? – mug‘ombirlarcha iljaydi Notanish. – Otangiz Ibrohim Yorqin Istanbulga borgandayoq yugurib kimning uyiga borganini bilasizmi?
Abdulloh o‘ttiz yil avvalgi voqea titkilanayotganidan hayratlandi.
– Bilmayman, – dedi u.
– Bilmayman, deb turavering, hozircha, – dedi Notanish. – Otangiz turkistonlik terrorist, buyuk Sovet davlatining dushmani ko‘r Shermuhammadning uyiga borgan, oyog‘ini o‘pgan, terroristlar sardori o‘lgunicha uning xizmatini qilgan. To‘g‘rimi? Bularni bilasiz-ku!
– Shermuhammadbey terrorist emasdi, – dedi Abdulloh. – U keksa, bemor bir musulmon edi, xolos.
– Ha-ha-ha! – zaharxanda kuldi Notanish. – Balki quyonday beozor musulmondir, a? U qizil askarlarni, sadoqatli kommunistlarni o‘ldirgan qotil! Pushtun jangarilarini qo‘llab-quvvatlagan. U bilan hamkorlik qilish uchun avval, Germaniya maxsus xizmati, keyin Ixvanul muslimin terrorchilari aloqaga chiqishgan. Shermuhammadbek arab davlatlarini Isroilga qarshi urushini yoqlagan. Umar Muxtor haqida doim to‘lqinlanib gapirgan. Siz va otangiz esa uning xizmatida bo‘lgansizlar. Endi ochig‘ini aytavering, Shermuhammadbekning qaysi terrorini amalga oshirish uchun topshiriq olgansiz? Bu yerda kimlar bilan uchrashmoqchisiz?
Abdulloh quloqlariga ishonmas edi, dong qotdi.
Biroq endi gapirish kerak edi. – Men sizlarga Shermuhammadbey haqida rostini aytaman, – dedi jiddiyat ila. – Gaplarimga ishoning. Zarracha yolg‘on aralashtirmayman.
– Juda soz, qani, boshlang! – dedi Notanish.
– Haqiqatan, biz Turkiyada Shermuhammadbey himoyasida edik, biroq u allaqachon siyosiy va harbiy faoliyatini to‘xtatib bo‘lgan edi. Oyog‘i ishlamasdi, ko‘zi ko‘rmasdi. Gitler Olmoniyasi unga maxsus harakat rejasini taqdim qilgan, lekin u inson bu rejani qabul etmagan. Va siz aytgandek, Ixvanul muslimindan ham vakillar kelgan, Shermuhammadbey istasa, bu harakatda ishtirok qilsa bo‘lardi, biroq unga taklifni batafsil o‘rganib rad etdi, bu ishlarda fitna bor, deb aytgan. To‘g‘ri, u inson Turkistonni Sovet davlatidan ajratib olishni istardi, biroq amaliy harakat qiladigan darajada imkoniyati bo‘lmagan. Men tanigan Shermuhammadbey ibodatgo‘y qariya edi, xolos. Undan hech kimga, biror davlatga, ayniqsa, Xitoy kabi katta davlatga ziyon yetishi mumkin emasdi.
Abdulloh gapini tugatib, suvdan ho‘pladi. Uning gapini diqqat bilan eshitgan ikki xitoyi ham bir-biriga nimadir deyishdi, keyin Notanish savol berishdi.
– Abdulloh Yorqin, – dedi Notanish ularning savolini tushunib olgach.
– Siz o‘z ota-bobolaringizni bilasizmi?
– Ha, – dedi Abdulloh. – Otam Ibrohim, bobom Xolid, katta bobom Qilichbek, undan kattasi ham Ibrohim.
– Bizni zeriktiryapsiz, do‘stim, – dedi Notanish. – Nega faxrlanib Xolid mujohid, Qilichbek mujohid, demayapsiz? Bobolaringiz so‘nggi tomchi qoni qolgunicha buyuk Xitoy davlatiga qarshi urushganini yashiryapsizmi? Amir Yoqubbek, marshal Alixonto‘raning askarlari edilar-ku ular! Buni bilmayman, deb bizni ishontirmoqchimisiz?
– Buni bilaman, albatta, – dedi Abdulloh.
– Nega u holda yashirmoqdasiz, Abdulloh bey? – so‘radi Notanish. – Qo‘rqyapsizmi?
– Qo‘rqmayman! – tuyqus Abdullohning ichidagi qo‘rquv tag-tugi bilan qo‘porilib, g‘oyib bo‘ldi. – Qo‘rqmayman, Alhamdulillah. Bobolarim Xitoy mustabidiga, xitoy bosqinchilariga qarshi urushdilar. Xitoy bosqinchilarining boshini uzishdi, yuragini sug‘urishdi. Ming afsuski, biz noshud avlod bo‘ldik! O‘z yurtimizdan qochdik, yovuz dushmanga Vatanni qoldirdik. O‘z o‘lkamizga qadam qo‘ya olmayapmiz. O‘z diyorimizda qullarga aylandik. Imkonim bo‘lsa edi, sizlar o‘lgudek qo‘rqadigan terrorchilar ichida bo‘lardim! Ming afsus, unday emas!
Abdulloh bu gaplarni aytarkan, qizishib ketdi, yuzi qizarib, bo‘yin tomirlari bo‘rtdi. Dong qotish navbati tergovchilarga kelgan edi.
Ular bir-birlariga qarab qolishdi. Notanish tergovchi va Moyimxon ikki xitoyiga hadiksirab tikildilar. Ular sapchib o‘rinlaridan turdilar va g‘azab bilan, lekin past tovushda tahdidomuz gapirdilar va tergovxonani tark etdilar. Notanish jirkanish bilan Abdullohga boqdi:
– Juda jasur ekansiz! Har bir aytgan so‘zingiz uchun cheksiz uqubatlar tortasiz! Buni kafolatlayman!
– Imkoniyat eshiklarini umrbod yopdingiz, Abdulloh bey, – dedi Moyimxon achingansimon. – O‘lguningizcha qamoqdan chiqmaysiz, deb xavotirdaman.
– Oldindan aytib qo‘yay, – dedi Notanish. – Siz qamoqqa emas, ulkan tergovxonaga kirmoqdasiz. Bu yerda endi sizni biz kabi insofli mutaxassislar emas, o‘z otasini o‘ldirishdan toymagan manfurlar tergov qilishadi.
… Kameraga Abdullohni qanday ur-sur qilib olib ketgan bo‘lsa, xuddi shunday holda qaytarib keltirishdi.
Ichkari kirib, Abdullohning ko‘zi tindi, qorong‘uga ko‘zi ko‘nikib ulgurmay, kimdir uning jag‘iga musht urdi, kimdir biqiniga, kimdir qo‘lidan tortib yiqitdi. Abdullohning ovoz chiqarishga holi qolmay, g‘ujanak bo‘ldi, boshi, yelkasi, beli, oyoqlari – butun a’zoyi badaniga ayovsiz tepki yog‘ilaverdi. Bu Abdulloh hushini yo‘qotgunicha davom etdi.
… Yuziga sepilgan suvdan Abdulloh ko‘zini ochdi. Qovurg‘asi, peshonasi, boshi,  har bir suyagi, har bir bo‘g‘imi qaqshab og‘riyotgan edi. Abdulloh turishga tirishdi, yo‘q, quvvati yetmadi, tepasida o‘ziga tikilayotgan oytovoqday ikki basharani g‘ira-shira ilg‘adi va “Kamida to‘rtta qovurg‘asi singan, tepaga ko‘tarish kerak”, – degan bo‘g‘iq ovozni elas-elas eshitdi.
Ikki kishi Abdullohni dast ko‘tarib, o‘rinning ikkinchi qavatiga itqitdi, Abdulloh temir yuzaga “gurs” etib tushdi, qovurg‘asining singan suyaklari qirrali uchi bilan ichaklariga sanchilgandek bo‘lib, ixrab yubordi. Ixradiyu, og‘zidan oqayotgan so‘lakni ham ushlab qolishga madori yetmadi. Abdulloh shu yotgancha ko‘zlarini yumdi, yo‘q, uning joni uzilmadi, balki kun bo‘yi to kechgacha davom etgan kaltak uning bor quvvatini so‘rib olgani uchun uyqu bosib keldi.
Bu shunday uyqu ediki, keyinchalik Abdulloh Yorqin uni: “Rahmat uyqusi”, – deb aytib yurdi.
“As’hobi Kahf hikoyasini o‘qib, Alloh taolo mo‘minlarni uch yuz to‘qqiz yil uxlatib qo‘yganidan doim hayratlanardim. Uch asr orom uyqusida bo‘lgan yigitlar juda kam uxladik, deb o‘ylashgan, uyg‘onib shahar tushib, ne ko‘z ila ko‘rsinlarki, tavhid zamonasi ekan! Xalqning hammasi muvahhid, hammasi yakka Allohga sig‘inarkan, g‘ordagi birodarlarning yodida qolgan mudhish davr – iymon egalari qatl etiladigan, azobga solinadigan davr intiho topgan ekan. O‘shanda yigitlar g‘orga qaytib, abadiy uyquga ketadilar, Alloh ularni jannat ila mukofotladi, ularga ergashgan bir it bor edi, u ham jannatga kiradi. Alloh taolo bu qissani biz musulmonlarga ibrat o‘laroq Qur’onda bayon qildi. Vallohu a’lam, meni o‘shanda qamrab olgan uyqu as’hobi kahfga orom bergan o‘sha uyqu bo‘lsa, ne ajab! Zotan, u uyqu tanimga shifo, qalbimga sakinat, ruhimga halovat bag‘ishladi. Shunday uxlabmanki, zolimlar nima uchundir meni uyg‘otib qayta do‘pposlamadilar, uyg‘onishimni kutdilar”, – deydi Abdulloh Yorqin.
Bu hikoyani aytib berishi uchun u yana uzoq yo‘l bosishi kerak. Suubatli, uqubatli yo‘l!
Abdulloh bir kechayu bir kunduz to‘liq uxladi, qamoq nazoratchilari uning boshiga tushayotgan ko‘rgilikdan boxabar edilar, tekshiruvlarda ham uyg‘otib o‘tirishmadi. Aslida, uyg‘otish bir oz mulohazali edi: Abdulloh yarim chalqancha yotib uxlar, kiyimining tugmalari yulib olingani uchun qontalash, ko‘kargan va qoraygan qorni, ko‘kragi ochilib yotardi. Ko‘rgan kishining seskanmasligi qiyin edi.
Mahbusning yuzi ham shishib, ko‘kimtir tus olgan, lablari, yonoqlarida qotgan qon parchalari ko‘zga tashlanadi.
Abdulloh erta sahar uyg‘ondi. Shiftga, kamera devorlariga qaradi, qaerda ekanligini idrok eta olmay, gangidi, bir necha lahzadayoq hamma voqeani esladi. Sekin yonboshlab, pastga qaradi: biri chalqancha, bir to‘ntarilib ikki mahbus uxlaydi, biri hurrak otadi. Eshik tepasida chiroq xira miltiraydi. Abdulloh Allohga duo qilishi zarurligini bildi, qo‘lini ko‘tarib, devorga surdi va tayammum qildi. Namozga niyat qildi, shiftga qarab yotgan ko‘yi ikki qulog‘ining yumshog‘iga bosh barmog‘ini tekizdi, so‘ng ikki qo‘lini qorni ustida bog‘lab, pichirlagan ko‘yi sanoni o‘qidi: “Subhanaka Allohumma va bihamdika va tabarokasmuka va ta’ala jadduka va la Ilaha g‘oyruk!”
Bismillahga kelgandayoq Abdullohning ashki ko‘zidan toshdi, ichida to‘fon yanglig‘ yig‘i tashqariga qarab yopirildi, u faryod solib yig‘lashni istardi, biroq bu imkonsiz edi.
“Allohim! Allohim! Allohim! Meni o‘z holimga tashlab qo‘yma!”
Uning butun vujudini titratayotgan iltijo shu edi.
“Ey olamlar Robbisi! O‘zingga hamd bo‘lsin! Maqtovga faqat Sen loyiqsan! Senga ibodat qilaman! Sendangina yordam so‘rayman! Meni ne’mat etilganlarning Yo‘liga, Iymonga hidoyat et! Adashganlar, g‘azab uchraganlar yo‘lida qilma, Allohim! Buyuk sinov berding, Robbim! Bu sinovdan yorug‘ yuz ila meni chiqar! Oxiratda Senga ro‘baro‘ turganimda yuzimni qora qilajak xatolardan meni omon saqla, Allohim! Sen madad bermasang, Sen saqlamasang, na shayton hiylasiga bas kelmayman, na nafsimdan g‘olib bo‘la olmayajakman!
Robbim, meni zolim zulmidan xalos et, ofiyatu omonlik ber! Iymonimni salomat et! Rasuling Muhammad sollallohu alayhi va sallamga munosib ummat et, Robbim!”
… Biror soatlar o‘tib, kamera darchasidan quyoshning bir tutam nuri kirdi. Mirshablar tashqari yo‘lakda kezib, “Uyg‘on! Uyg‘on!” – deb baqira boshlashdi.
Mahbuslar birma-bir turib, xojatga chiqishdi, yuvinishdi…
Abdulloh ham qiynala-qiynala tepadan pastga tushdi, bo‘shandi, yuvindi, keyin o‘ziga baqrayib o‘tirganlar qarshisiga keldi. Ular uch kishi edi: birinchisi pakana, qoshi qalin, oqargan, tepakal, do‘rdoq lab, manglayining chap yoni tirtiqli; ikkinchisi bo‘yi baland, ozg‘in, yonog‘i yong‘oqdek turtib chiqqan, aftini cho‘tir bosgan, yelkasi tor, boshi va iyagi uch burchakni yodga soladi, umuman, turqi konus shaklida edi; uchinchisi esa yoshroq yigit, yuzi oq, qosh-ko‘zi kelishgan, o‘zi ham barvasta, biroq nigohida qandaydir beshafqatlik va behayolik ufuradi.
– Menga qara, – deb pakana gap boshladi. – Seni bilamiz, terroristsan, bizni tanib ol: meni Aydar killer, deyishadi. Ellik yetti kishini so‘yganman, davlat bor-yo‘g‘i yigirma uchtasini biladi, qisqasi, men bilan hazillashma, gapimni ikki qilma, shu kameraning egasi menman. Manavi shunchaki, Naynov. Ismi ham shu, laqabi ham shu. Bu Olifta tirriq. Sen meni Aydar og‘a, deb, bularni esa Naynov og‘a, Olifta og‘a, deb chaqirasan. Kameraning qoidalarini bilib ol: Xudo, payg‘ambar deyish mumkinmas, duo, namoz ta’qiqlanadi. Pichirlab duo qilsang yo ishora bilan namoz o‘qisang, o‘zingdan ko‘r! Tahorat olib yurma! Yuzingni ham, og‘zingni ham, qo‘lingni ham bir marta yuvishga ruxsat. Ko‘tingni esa umuman yuvish yo‘q. Qog‘ozga artasan. Ovqatni chap qo‘lda yeysan! Yuziga fotiha tortsang, ikki qo‘lingni sindiraman, qanday tushunding?
Abdulloh Aydarning gapini jim eshitdi, ichidan zil ketsa-da, o‘zini bosdi, titrog‘ini yengib dedi:
– Umuman tushunmadim!
Aydarning ko‘zi kosasidan chiqqudek bo‘ldi:
– Tushunmadingmi!
Qo‘lini musht qilib, Abdullohning yuziga urmoqchi edi, Abdulloh chaqqonlik qilib oyog‘ini ko‘tarib, uning qorniga tepdi. Aydar o‘rinning ichiga buklanib kirib, devorga urildi. Zarba kutmagan Naynov va Olifta bir on ajabsinib qoldilar va birvarakayiga Abdullohning ustiga shoqoldek chiyillab otildilar. Ularga qarshi oyoqda turish ham mumkin emasdi, Abdulloh yana yiqildi, tepki va kaltak avvalgidan ikki karra ko‘paydi, urayotganlar hansirab qolishdi.
Bu safar Abdulloh hushini yo‘qotmadi, tanasi qattiq og‘risa-da, devorga suyanib oyoqqa qalqdi. Aydar qornini changallab o‘tirardi, u hoziroq Abdullohning jonini olishga shay ediyu, tepki zarbi favqulodda kuchli bo‘lib, uni behol qilib qo‘ygan edi.
Abdullohning oyoqqa turayotganini ko‘rib, biroz kuch to‘plab olgan Naynov va Olifta yana hujumga hozirlandilar. Shu payt eshik sharaqlab ochildi va buyruq yangradi:
– Hamma tashqariga! Tekshiruv!
        </item>

        <item>
             Zaynab xonim o‘z oilasidagi erlarning qatli haqida gapirarkan, nuroniy chehrasiga qayg‘u buluti soya soldi. Bu soya Anjelinaning ham qalbiga ko‘chib o‘tdi. Nohaq qonlari to‘kilgan maqtullar ahliga hamdardu ularni kiprik qoqmay qirgan va xonadonlarni kuydirib, xonumonlar kulini ko‘kka sovurganlar qarshisida qasoskor bo‘lib qoldi beixtiyor. Keksa xonimning hikoyasi ularni o‘tmishning qonli hududlariga yetakladi. Anjelina bu voqea tafsilotini matbuotda o‘qigan edi, marhumlarga qalbida rahmu shafqat uyg‘ongan edi, sakkiz ming qurolsiz insonning shunchaki o‘ldirib yuborilishidan, bugun anglab yetdiki, yetarlicha larzaga tushmagan ekan. Axir, begunohlarning jonini olib, qonini to‘kib, ularning ayollariga zulm qilishdan ulkanrok qabohat bormi? Bu qabohat haqida eshitib, bilib, hamdard bo‘lmaslik insofdanmi? Hamdard bo‘lsa-da, ul bechoralar himoyasi uchun bir so‘z aytishga-da qodir bo‘lmaslikdan kattaroq noinsoflik bo‘lurmi?! Nadomatlar bo‘lsinki, insoniyatning aksari o‘zgalarning iztirobi, o‘limi va fojiasidan zarra qadar g‘am chekmay qo‘ydi. Nahot, qalblar o‘lib, ruhlar so‘ndi? Nahotki, odamiylik unutildi?!
Anjelina bu ehtiros uning ichida ilk bor to‘lqinlanganini keyinchalik eslaydi. U odamzod chekayotgan mung, e’tiqodi, dini uchun azobga mahkum etilganlar, tili, irqi va fikri uchun qatag‘on bo‘lganlarning o‘nlab, yuzlab misollari bilan yuzlashgach, betoqat holga tushdi. Ayniqsa, zulm qarshisida befarq qaraydigan toifalardan ko‘p ajablandi, o‘zi ham ularning ichida ekanligidan qo‘rqib ketdi. Yangi tuyg‘ular uning fitratan toza qalbini Haqiqat sari boshlayotgan edi. Hali chinakam Haqiqatga uchrashmoq uchun uzoq yo‘lni bosib o‘tmoq lozim. Zaynab xonim hikoyasi Haqiqatning zaif, biroq uyg‘otishga qodir sasi edi, aslida. Anjelina duch keladigan, o‘zi ham ishtirokchi bo‘ladigan yurakni tirnovchi hodisotlarni mavridi bilan o‘qiymiz, hozir esa Zaynab xonimning holatiga nazar solaylik.
… Qonli hodisa xabari shamoldek butun dunyo bo‘ylab yeldi. Shu kun kech bo‘lmay har tarafdan yordam kela boshladi. Televideniya, radio, qirg‘in tafsilotlarini e’lon qildi, aybdorlarni topib jazolash talab etila boshlandi. Zaynab xonim esa bulardan xabarsiz, uning bu xabarlarni bilishga ham xohishi yo‘q. Vayronaga aylangan xonadoni uzra polaponidan ayrilgan burgutdek charx urdi, ko‘makka kelgan harbiylarga yerto‘laning joyini ko‘rsatdi.
U yerda odam borligi aytilgach, bir necha o‘n kishi ishga kirishdi. Yarim soatlarda yerto‘la ochildi, behush yotgan o‘smir va bolakayni ko‘tarib chiqdilar…
Shu tundayoq butun Bolqon yig‘i va o‘q ovozlariga to‘ldi. Ko‘miladigan murdalarning sanog‘i ko‘rinmasdi. Qarindoshi, yoru birodari o‘ldirilgan har kim qasos o‘tida yonardi. Voqeaning asl sabablari haqida tahlilchilar, siyosatchilar tinimsiz gapirishdi. Muso poshsho bolalariga, xotiniga quyidagi voqeani aytib ulgurmagan edi: Oxirgi bir yilda onda-sonda har xil qotilliklar haqida noxush xabarlar tarqaldi. Matbuotda tashvishli maqolalar e’lon etildi, biroq ko‘pchilik holatni butunicha idrok etmayotgandi. Muso poshsho ba’zi nasroniylar va musulmonlarning orasida ro‘y berayotgan ziddiyatlardan xavotirga tushdi. Na hukumat, na boshqa biror kuch bu ziddiyatni yechish haqida o‘ylamas edi. Muso poshshoning fikricha, millatchilik adovatidan ko‘ra diniy adovat xatarliroq. Yerli musulmonlarga provaslav hamda katolik cherkovi peshvolari: “Ota-bobolaringiz bosqinchi turklarga dinini, yurtini sotgan, sizlar xoinlar avlodisiz, aslingizga qayting! Nasroniy bo‘ling!” mazmunida oshkora sha’ma qilishga o‘tdilar. Masjidlarda esa bu sha’malarga nisbatan og‘irroq kinoyalar yangradi. Muso poshsho bu fitnaning ildizi chuqurligini angladi. Cherkov peshvosi yoxud masjid imomi o‘z fikridan, tuyg‘usidan kelib chiqib, g‘ayridinni tahqirlamaydi, musulmonlar qudratli Turk sultonlari davrida g‘ayridinlarni besabab chertgan emas. Nasroniy va yahudiylar ham shunga muqobil darajada adabli edilar. Muso poshsho fitna ildizini topishga qat’iy qaror qildi, shogird va yordamchilariga cherkov ruhoniylarini kuzatishni buyurdi. U ishning boshida turganlar kimligini shu yo‘l bilan aniqlayman, deb o‘yladi. Hukumatdagi tanishlarini yuzaga kelayotgan xavf haqida ogohlantirdi.
– Ortiqcha xavotirga tushyapsiz, – dedi hudud hokimining yordamchisi. – Mavjud bo‘lmagan xatar haqida gapiryapsiz.
Muso poshshoning odamlari cherkovning xorijliklar notanishlar bilan bir marta uchrashgani haqida xabar keltirishdi. Xorijliklar deb aytilgan kishilar esa Amerikadagi noma’lum guruhlar bilan shubhali tijorat qilishlarini bilgach, Muso poshshoning shubhasi kuchaydi, u Bolqonda qandaydir larzaga hozirlik ko‘rilayotganini tushundi. Aynan qanday reja uchun tayyorgarlik ko‘rilayotgani uning uchun hamon mavhum edi. Oxirgi vaqtlarda uch-to‘rt marta nasroniy va musulmonlar o‘rtasida janjal chiqdi, ba’zi mahalliy urug‘lar ham bir-birini ko‘p marta haqoratladi. Masala haqida uzil-kesil xulosaga kelish uchun Muso poshsho cherkovga ta’sir o‘tkazishga urinayotgan guruhning shahar tashqarisidagi manziliga yo‘l oldi. Daryo yoqasi bo‘ylab minglab tanob hududga yoyilgan o‘rmonda ajib tarovat va sehr bor. Tog‘ bag‘ridagi daraxtlar o‘rmonning cho‘qqiga uzangan qo‘lini eslatadi. Muazzam daraxtzorning ichiga qadam bosish ko‘pchilikka qiziq emas, chunki adashib qolish o‘lim bilan barobar. Muso poshsho esa o‘rmon ichidagi ko‘l yoqasida joylashgan pinhona qarorgohga yetib bordi. Qarorgoh behad muhtasham, o‘z sohibining qudratini ko‘z-ko‘z qiladi. Baland devorlar, har tomonni tasvirga muhrlayotgan “ko‘zlar”, o‘nlab devqomat va xo‘mraygan, qurolli soqchilar bu makonni sirli, qo‘rqinchli ko‘rsatadi. Muso poshsho darvoza qo‘riqchisiga shaxd bilan gapirdi:
– Ser Archibaldga Muso poshsho keldi, deb ayt!
Soqchi e’tirozsiz xabar bergani jo‘nadi. Zotan, ser Archibaldning ismini biladiganlar Ovruponing o‘zida sanoqli edi. Modomiki, soch-soqoli oppoq va uzun, egnida musulmonlar yaktagini kiygan, o‘rtabo‘y, chehrasida jiddiyat yog‘ilayotgan bu chol ser Archibald ismini tilga oldimi, u haqda zudlik ila ma’lumot bermoq zarur.
Javob hayallamadi: ser Archibald Muso poshshoni darhol huzuriga chorladi. Muso poshsho shunday bo‘lishini taxmin qilgan edi, Allohga duo qilgan ko‘yi soqchilar qurshovida qarorgohning yunon marmarlari yotqizilgan yo‘lagidan Archibaldning xos qabulxonasiga yo‘l oldi.
Ser Archibaldning qabulxonasi keng, bezaksiz edi: oq stol, bir necha stullar, oq devor, o‘rmonga yuzlangan deraza. Devorlarda surat yoki ziynat yo‘q. Kirishdan o‘ng tomonda ulkan javon, unga mingga yaqin kitob taxlangan: falsafa, miflar, dinlar, janglar va tarix haqidagi ilmiy, nazariy va badiiy asarlar, risolalar.
Xona yorug‘, Archibald yoqasi bo‘ynini siqib turadigan jigarrang, tugmasiz sviter ustidan kulrang kastim kiygan, stolning ustida bir necha oq qog‘oz, ruchka va telefon bor. Muso poshsho qabulxonaga kirishi bilan ser Archibald o‘rnidan turdi, tez yurib keldi va ochiq yuz ila Muso poshshoning qo‘lini siqdi:
– Kuningiz xayrli bo‘lsin, Muso poshsho, – dedi qo‘li bilan kursini ko‘rsatib. – Marhamat, o‘tiring. Men iste’dodli insonlarni yaxshi ko‘raman. Iste’dod – Tangrining san’ati. U odamning ichidan vulqonday otiladi, buloqday qaynaydi, boshqalarni maftun etadi. Siz bag‘oyat iste’dodli insonsiz, Bolqon musulmonlari sizni norasmiy siyosiy yo‘lboshchi, deb biladi, turk diasporasi, Turkiyadagi turli klanlar orasida juda mavqeingiz baland. Mening ismimni Yevropadagi katta-katta amaldorlar ham bila olishmaydi, faqat olamshumul ishlarimdan hayratga tushib o‘tiradilar, siz esa mening ismimni bilish ham kamday, makonimni topib, yakka o‘zingiz kelishga jasorat topdingiz, ofarin!
Ser Archibald gapirish asnosida Muso poshshoning ro‘parasiga o‘tirdi va:
– Poshshom, qahva buyuraymi, choymi?  – deb so‘radi.
– Men suv ichaman, – dedi Muso poshsho.
– Juda soz, – ser Archibald telefon go‘shagini olib, buyurdi. – Ikkita finjon va suv. – So‘ng yana poshshoga yuzlandi. – Men Bolqonda ulkan loyihani boshladim. O‘zim ishni shaxsan boshqarish uchun bu yerga keldim. Hali ishim loyiha ekanligidayoq kimlar qarshi chiqishi mumkin, degan savolni o‘zimga berdim. Nasl-nasabingiz, tarixingiz, faoliyatingizni o‘rganib, garovga olish mumkin bo‘lgan biror yashirin yo oshkor jinoyatingizni topolmadim. Hukumat rahbarlari, amaldorlar, din peshvolari – ularning hammasining ko‘targan qoplari yirtiq, ya’ni o‘zlaridan qo‘rqadigan joylari bor, fosh bo‘lishdan cho‘chiydigan ishlari ko‘p. Tajribam davomida, ishoning, siz singari shaxsiyatga ilk bor uchradim. Mening loyihamning yakkayu yagona to‘sig‘i shu odam bo‘lajak, deganman. O‘tkir aqlim yanglishmadi: Muso poshsho bugun ro‘paramda turibdi. Ochig‘i, Bolqondagi notinchlik sabab kazo-kazolar bilan uchrashdingiz, Yevropa hukumatlaridagi tanishlaringizga xabarlar yubordingiz, mening hamma odamlarimning ortidan kuzatuvchilar qo‘ydingiz, biroq uyimgacha kelishingizni kutmagandim. Ofarin va yana ofarin!
Muso poshsho Archibaldning gapini bo‘lmadi, hamsuhbati kulib gapirsa -da, o‘zini bir pog‘ona baland tutayotgani kunday ravshan edi. Shuning uchun, Muso poshsho Archibaldga tik qaradi, optik linza yiltirayotgan kulrang ko‘zlarga o‘qrayib dedi:
– Ser Archibald, maqtovni sevadigan yoshdan o‘tganman. Har qanday mulozamat ensamni qotiradi. Meni yosh bolani alqagandek alqashingizga umuman hojat yo‘q. Ertaklaringizni boshqalarga saqlab qo‘ying. Fitnangizga sotilayotgan mutaassiblarni shunday maqtasangiz, chalgan nog‘orangizga o‘ynaydilar, lekin men emas!
Shu payt xizmatchi patnisda grafinda suv va ikkita finjon keltirdi. Archibald Muso poshshoning gaplariga jiddiy quloq tutarkan, finjonlarga suv quydi, birini o‘z oldiga, birini Muso poshshoning oldiga qo‘ydi.
– Yaxshisi, mening savolimga javob bering, ser! Bolqonda diniy va milliy nizoni qo‘zg‘ab, nima uchun fuqarolar urushini uyushtirmoqchisiz?
Suvdan ho‘plab, Archibald ajablangannamo qoshini chimirdi:
– Bu qanday safsata? Asosingiz bormi? Balki, mening Bolqondagi amaliyotim xayrlidir!
– Xayrli?! Siz provaslav va katolik cherkovlaridagi yepiskoplarga katta miqdorda pul berdingiz, ularni musulmonlarning bosimidan himoya qilishga, Isoning dinini nafaqat Bolqonda, balki Yer yuzi bo‘ylab, tarqatishlarini istashingizni aytdingiz. Sotib olgan muxbirlaringiz yerli musulmonlar va musulmon muhojirlarini g‘ayridinlarga e’tiqod sababli tajovuz qilganlari haqida xabarni tarqatdilar. Holbuki, bu xabarlar soxta edi! Serblar va xorvatlarni, bosnianlar va serblarni bir-biriga qayrash uchun hukumat ichidagi xoinlardan foydalandingiz. Bolqonda har bir dindorni, har bir insonni o‘zaro adovatlantirish uchun hamma ishni qilib kelyapsiz. Musulmonlar ichidagi johillarni ham foydasiz to‘qnashuvlarga ilhomlantiryapsiz. Keyingi paytda Belgradda, Saraevoda, yana boshqa o‘nlab hudud masjidlaridan har xil odamlar: dahriylar, mushriklar, kofirlarning Islomga kirishi urfga aylandi. Ayniqsa, oxirgi olti oyda bu hol ko‘paydi. Sodda musulmonlar yangi dindoshini quchoq ochib qabul etmoqda. Biroq ularning bir qismi musulmonlar ichida ixtilof va fitna urug‘ini sochyapti, bir qismi dindan qaytib, musulmonlarning ichki hayotiga tuhmatlar yog‘diryapti, bir qismi esa, haqiqatan, xolis musulmonlardir. Men munofiqlarni tekshirdim, hammasi sizning homiyligingizda Islomga dushmanlik qiladigan universitetlarda yetishtirilgan. Hammasiga nifoq “ilmi” o‘rgatilgan. Ana o‘shalar xuddi “islomshunos”dek ming yillik ixtilofni qo‘zg‘ayapti, Alloh haqida kufroniy savollarni bermoqdalar. Ser Archibald, siz nima qilmoqchisiz? Ortingizda kimlar turibdi?!
Archibald Muso poshshoga qarab xoxolab kuldi.
– Siz ajoyib ekansiz! O‘ylaganimdan ko‘proq narsani bilib olibsiz-ku! – dedi. Keyin jiddiylashdi, ovozida tahdid paydo bo‘ldi. – Sizning esingiz joyidami, poshshom? Shunday xatarli ma’lumotlarni yig‘ibsiz, hayot uchun xavfli xulosalarga kelibsiz, qoyil qoldim! Nima deb o‘ylaysiz, endi kelajakdagi rejalarim va siz bilmaydigan yana boshqa ishlarim haqida sizga tik oyoqda turib, ma’lumot berishim kerakdir!
Muso poshshoning rangi gezardi, ko‘zining oqi qontalash tusga kirdi, asabiyligini yengish uchun finjondagi suvdan ichdi.
– Ser Archibald, kerak bo‘lsa, aytasiz! – dedi shaxd bilan. – Men esa sizni ogohlantiraman! Shaytonga xizmatkorlik qilishni bas qiling! Iste’foga chiqib, Bolqonni esa tezda tark eting! Men butun kuchimni sizni tor-mor qilish uchun safarbar etganman.
Muso poshshoning tahdidi Archibaldning achchig‘ini keltirdi, kibri qo‘zg‘aldi.
– Ey Muso poshsho! Ikki qulog‘ingiz bilan eshitib oling, maylimi? Yodingizdan ko‘tarilib ketmasin, yana! – dedi darg‘azab bo‘lib. – Mutlaqo to‘g‘ri fahmlabsiz! Bolqon yaqinda yonadi! Hamma bir-birini otadi, o‘ldiradi. Hech kim omon qolmaydi! Amerika va Rossiyaga qarshi birlashib, ittifoqqa aylanishni istayotgan Yevropa yana Bolqon bilan ovora bo‘lib qoladi. Men esa bu yo‘lda nasroniy va musulmonlardan hamda mahalliychi ahmoqlardan foydalaman. Ular bir-birlarini qonlarini to‘kar ekan, mening qudratim oshadi. Ular bir-birlarining uylarini yoqar ekanlar, bu olovda mening qozonim qaynaydi. Bilasizmi, poshshom, men butun Bolqonni to‘r bilan o‘radim, o‘tin g‘arami ustiga o‘tqazdim, yoqilg‘i sepdim, gugurt chaqsam, kifoya!
Muso poshsho sapchib o‘rnidan turdi, turdiyu, chap ko‘ksi sanchdi, nafas siqdi, stolga suyanib, finjondan suvni oxirigacha simirdi.
– Bunday tipirchilamang, poshshom, – zaharxanda qildi Archibald. – Sizning salobatingizga yarashmaydi. Finjonni menga otib o‘tirmang, bu uyat bo‘ladi.
– Menga uyatni o‘rgatma! Archibald, butun dunyoni senga qarshi oyoqqa qo‘yaman! – dedi Muso poshsho.
– Butun dunyoni? Kulgimni qistatmang, poshshom! – dedi Archibald labini masxaraomuz qiyshaytirib. – Birinchidan, meni hech qaerdan topib bo‘lmaydi, ikkinchidan, meni o‘ldira olmaysiz, chunki sizni oilangiz bilan ertaga qirib tashlashadi. Dunyo esa arzimagan narsa uchun oyoqqa turavermaydi. Dunyoni arziydigan manfaatga ishontirish oson emas. Oxirgi gapim shuki, Bolqonda, albatta, genotsid bo‘ladi, davlatlar maydalanadi, eski hukumatlar ketib, yangilari – bizning o‘yinimizni o‘ynaydiganlari tashkil bo‘ladi, ittifoqqa birlashayotgan Yevropa, qadim oligarx, aristokrat va monarx sulolalarining Yevropa birligi haqidagi xomxayollari, shubhasiz, chippakka chiqajak. Bechora musulmonlar bu qirg‘inda ko‘p aziyat chekishadi, men esa ularga hamdard bo‘lib, qurol beraman, ular qurol bilan ko‘proq qon to‘kishadi va tag‘in mening oldimda qaram bo‘lib qolishadi. Siz esa buni ko‘ra olmaysiz, bir soatdan so‘ng o‘lasiz, chunki suv ichgan finjoningizni zaharlatib qo‘ygandim.
Muso poshsho oyoqlaridan madori qochib, isitmasi ko‘tarilganini, terlayotganini sezayotgan edi. Bor kuchini to‘plab, dedi:
– Ey shaytonning quli! Ehtimol, sen aytgandek bo‘lar, sen iblis minglab odamlarni vasvasa etib, qonlar oqizarsan, Alloh nomi ila qasam ichamanki, albatta, bu qon ichida o‘zing cho‘kib o‘lasan. Har bir zulm uchun ham, har bir adolat uchun ham Allohning hisobi bor. Sen dunyoda hadsiz xorlik changalida o‘lasan, qiyomatda jahannamda abadiy yonajaksan!
Muso poshsho quvvatini jamlab, tashqariga chiqib, eshikni qarsillatib yopdi va tez-tez qadam bosib darvozadan chiqdi, ulovga yetib borib, o‘tirdi, haydovchisiga buyurdi:
– Eng katta tezlik bilan uyimga hayda!
Archibald Muso poshshoning yuzida ajal belgilarini ko‘rdi, biroq raqibining oxirgi gaplari uni muvozanatdan chiqardi. Garchi, u har qanday diniy e’tiqodga kufr keltirib yashasa-da, Muso poshshoning dunyodagi xorlik va jahannamdagi abadiy azob haqidagi tahdidi uni qo‘rqitib yubordi. “Yo‘q, hammasi yolg‘on! Din – vasvasa, dindorlar gallisyunatsiyadagi tentaklar-ku! – dedi ichida. – Ammo aytayotganlari rost bo‘lsa-chi! Mumkin emas, yolg‘on! Basharti, rost bo‘lsa ham, bizni gunohkor, deb do‘zaxga qarshi urush e’lon qilaman!” Archibald o‘zini shunday deb ovutgan bo‘ldi-da, baqirdi:
– Viski keltiringlar menga!
Muso poshsho uyiga kelgani, xotini Zaynab xonimga nimalarni aytishga ulgurgani kitobxonga ma’lum. Zaynab xonim esa qirg‘indan keyin behush o‘g‘li Umar va nevarasini yerto‘ladan chiqarib olgach, suv purkab hushiga keltirdi.
Shifoxonalar ham vayron bo‘lgan edi, shaharda qon hidi kuyuk isi bilan qorishib, anqib ketdi. Tomoqlar, dimoqlar bu hiddan bo‘g‘ildi, tirik qolgan ayollar shahar tashqarisidagi dalaga olib chiqildi, tikilgan chodirlarga joylashtirildi. Yevropaning turli burchaklaridan, Turkiyadan ko‘ngilli yordamchilar ko‘makka yetib keldilar, murdalarning shaxsini aniqlash, ularni ko‘mish ishlari boshlandi. Bu ishlar payti hammayoq talato‘p bo‘ldi, hamma charchagan, hamma asabiy, hamma qayg‘uda, hamma qo‘rquvda edi. Bolqonni hali u nuqtasida, hali bu nuqtasida namoyishlar, qurolli to‘qnashuvlar boshlandi, kimlardir qasos talab qildi, kimdir hukumatlar iste’fosini.
Go‘yo hamma aybdor, hamma jinoyatchi edi, qo‘li qonga botmagan odam qolmagandek tuyulardi. Zaynab xonimning u kunlar iztirobidan hamma kabi yuragi sanchadi:
– Qur’onda Alloh taolo marhamat qiladi: “Biz sizlarni xavf-xatar, ochlik, mollaringizga, joningizga, mevalaringizga ziyon yetkazish bilan imtihon qilamiz. Sabrlilarga xushxabarlar bo‘lsin! Ular boshlariga musibatlar kelganda: “Biz Allohnikimiz va, albatta, Unga qaytajakmiz!» deydiganlardir. Ularga Robbilaridan najot, rahmat bor. Ular hidoyat topganlardir!” Bu Baqara surasidagi oyati karimadir.
– Imtihon shunday og‘ir kechdi biz uchun, biroq toqatimiz uni ko‘tardi. Sabr qila oldikmi, yo‘qmi, bilmaymiz, – dedi Zaynab xonim Anjelinaga. – Islom yagona yaratgan zot Allohga taslim bo‘lish dinidir. Inson, nafaqat, Allohning amru farmonlariga, balki, taqdiriga-da, taslim bo‘lmog‘i lozim. Ana shunday musibatlardan chin taslimiyat, chin iymon o‘rtaga chiqadi, o‘zini namoyon etadi. Alloh, shubhasiz, najot beradi, o‘z rahmatini yog‘diradi, musibatni mo‘min uchun yengillashtirib qo‘yadi, musibat ustidan musulmonni muzaffar aylaydi. Biroq musibatni sog‘inmaslik lozim. Musibat tilamaslik shart. Allohga duo ila yolvorib, hamisha najot va nusrat so‘ramoqlik darkor. Zotan, musibatlar bir tig‘, u kesgan joyning chandig‘i, albatta, saqlanadi.
Anjelina Zaynab xonim suhbatidan so‘ng chindan parishon bo‘ldi. U o‘zi turgan bu yashil maskan, suhbatlashayotgani odamlarning tarixida bu qadar ulkan fojialar borligidan bir hayrat barobarida qo‘rquvga tushib yuragi orqaga tortsa, shuncha yo‘qotish va iztiroblardan keyin ham qaddini tik tutib, ibodat to‘la nurli hayotini Robbisiga shukrona ila kechirayotganlaridan ularga ehtiromi ko‘payardi.
– Kelinlaringiz taqdiri qanday kechdi?  – deb so‘radi Anjelina.
– Kelinlarimni uzatdim, – dedi Zaynab xonim. – Yo‘q deyishlariga qo‘ymadim. Ayolning dini oldidagi burchi o‘lgan eri va bolalariga motam tutib, umrini isrof qilish emas, balki, solih bir musulmonga, xoh birinchi, xoh ikkinchi xotin sifatida turmushga chiqib, farzand dunyoga keltirib, tarbiyalashdir, Islom uchun yetuk musulmonni kamol toptirishdir. Men shunday tushunaman. Shaytoniy tuyg‘ularga, tushkunlikka aldanib, o‘zini jabrdiyda ko‘rsatib yashaydigan ayollarning kuchli bo‘lishlarini istardim. Bunday kuchning manbai esa Islomdir, sof Iymondir.
Anjelina uchun bu yangi mezon edi. U o‘qigan falsafa kitoblari o‘zing uchun yasha, deb uqtiradi. Zaynab xonim esa boshqa bir hadafni, umr va jonni baxshida etishga arziydigan Yuksaklikni ko‘rsatayotir. Xonim Anjelina uchun mavhum bir ruhoniy mulkning malikasi o‘laroq tuyuldi; bu malika o‘z mulkida zerikmayapti, shikoyat etmayapti, u halovatda, ta’rifga sig‘mas sakinatning taxtida ulug‘vor yashamoqda. Anjelina aynan ana shu ruhoniy mulkka mansub bo‘lishni istay boshladi.
U ishiga qaytdi, loyihadagi film suratga olindi, namoyish etildi. Anjelina yana jo‘shqin hayot bag‘riga kirdi. Zaynab xonim suhbatining ta’siri xiralashdi. Biroq Anjelina xiyonatga, qayg‘uga duch kelganida Zaynab xonimni, uning gaplarini beixtiyor eslardi. Bir necha filmlardan keyin galdagi loyiha Anjelinada o‘zgacha ishtiyoq uyg‘otdi. Bu O‘rta Osiyodan Hindistonga borib, saltanat qurgan Muhammad Zahiriddin Bobur ismli musulmon podshohi haqidagi yirik loyiha edi. Anjelina ijodiy guruh bilan podshoh Bobur va uning sulolasi haqida bir necha qismli ilmiy film tasvirga olish uchun Hindistonga uchib ketdi. Bu yangi sahifa. Anjelina ko‘p ta’sirlantirgan, hatto, uni yig‘lashga majburlagan voqealar Hindistonda kutayotganidan u mutlaqo bexabar edi shu onda.

        </item>

        <item>
            ...Abdulloh tekshiruvga hammadan keyin oqsoqlanib chiqdi. Aydar, Naynov va Oliftaning qatorida safga turdi. Tekshiruvni olti mirshab o‘tkazar ekan. Ular iskovuch it ham yetaklab olishgan edi. Ikki mirshab iskovuch it bilan kameraga kirib ketdi. Mirshablarning kattasi buyurdi:
– Hammang kiyimingni yech!
Abdulloh ko‘rdiki, sheriklari bir zumda lungidan bo‘lak hamma liboslarini yechishdi.
Mirshablar har bir mahbusning ism-shariflarini o‘qib, yo‘qlama o‘tkazdilar. Abdullohning nazdida hamma mirshablar bir xil edi, go‘yo ularning hech birida biror xos farq yo‘q. Aslida, qamoq ko‘rmagan inson uchun dastlab shunday tuyuladi.
– Qanday muammolar bor? – so‘radi bir mirshab. Mahbuslar bir ovozdan:
– Muammo yo‘q! – deyishdi va jo‘r bo‘lib baqirishdi. – Buyuk Xitoy, olg‘a bos! Buyuk Xitoy, olg‘a bos! Kommunizm, olg‘a bos!
Mirshablarning kattasi mahbuslarga ruxsat berishga shoshmayotgan edi. U har bir mahbusning yalang‘och tanasiga diqqat bilan razm soldi, Abdullohning ro‘parasida to‘xtadi.
– Menimcha, yangi mahbusimizda muammo bor, – dedi yelimtayog‘i bilan uning tanasini ko‘rsatib. – Bu o‘rtoqning badanida ko‘karmagan joy qolmabdi-ku! Bashara ham shishib ketibdi! Bu nimasi?
Abdulloh kalovlanib qoldi. Chunki mirshabboshi savolni azbaroyi g‘amxo‘rlikdan emas, mazax qilish maqsadida berayotgani uning aftidan, ovoz ohangidan ma’lum. Kameradagi olishuvni aytishdan qanday naf? Ularning o‘ziga hammasi ayon-ku!
– Yangi mahbus yiqilib tushgan, – dedi Aydar.
Mirshabboshi Aydarga qaradi:
– Yiqilib tushgan?! – mahbusning gapini xuddi ajabsingandek takrorladi. – Yomon yiqilibdi-da! Qaerda yiqilding, ey mahbus?
Abdulloh dam mirshabboshiga, dam Aydarga qaradi. Bu o‘yindan asabi buzilayotganini sezdi.
– Tegirmonning parragiga yiqilibdi, – dedi Aydar yana. – Shuning uchun, tanasida ko‘karmagan joy yo‘q.
– Shunday demaysanmi, axir, – dedi mirshabboshi xotirjam bo‘lgandek. – Qamog‘imizda tegirmon yo‘q, demak, boshqa joyda yiqilgan.
U shunday deb mahbuslarga kameraga qaytish uchun ruxsat berishga chog‘landiyu, to‘satdan yana bir nima esiga keldi.
– Menga qara, yangi mahbus, – dedi Abdullohga.
– Qamoq qoidalarini bilib oldingmi? Shiorlarni yodladingmi?
– O‘rgatamiz, yaxshi bilib oladi, – dedi Aydar.
– Juda soz, – dedi mirshabboshi tahdidomuz, Abdullohdan ko‘z uzmay. – Kameraga kir hammang!
Kameraning temir eshigi zanjirlangach, Aydar o‘rnidan turib Abdullohning qarshisiga keldi.
– Ha, botir! – dedi tirjayib. – Daming juda baland-ku!
– Senlar bilan ochiq gaplashaman! – dedi Abdulloh o‘zini yo‘qotmay. – Erkakka o‘xshab gaplashib olishimiz kerak.
– Nima, sen zo‘rmisan? – xezlandi Aydar.
– Zo‘r emasmanu, meni do‘pposlayman, desanglar, kafolat beraman: uchovingdan biringni shu yerda o‘ldiraman! – dedi Abdulloh ko‘zi qonga to‘lib. Uning shu turishi hujumga shaylangan ilonga o‘xshardi. – Senlar shoqoldek to‘dalashib urushar ekansanlar. Bir kishiga uch kishi! O‘zlaringa shuni ravo ko‘ryapsanlarmi?
– Aqllimisan? Shu qadar aqllimisan? – dedi Aydar. Unga Abdullohning gapi nashtardek botgan edi.
– Ha, aqlliman! – dedi Abdulloh past ketmay. – Juda ham aqlliman!
– Ahmoq o‘zini aqlli, der ekan, – dedi Naynov.
– Ahmoq ko‘chada, – dedi Aydar Naynovga. U bir nimalarni o‘ylab ulgurgan edi. Shuning uchun, Abdullohga iljayib o‘girildi. – Odatda, ko‘pchilik yangi mahbuslar qopdagi mushukday pitirlaydi. Musht urishing shart emas, bir marta so‘ksang, xizmatingga shay bo‘lishadi. Sen esa qaytmas ekansan! Yuraging bor ekan.
– Bir boshga bir o‘lim! – dedi Abdulloh. U hamon himoya hamda hujumga shay edi.
– Gap yo‘q! Erkak ekansan, – dedi Aydar. – Senga tan berdim. Endi kameraning teng huquqli a’zosisan.
Naynov va Olifta Aydarning bu himmatidan hayron holda bir-birlariga qarab qo‘yishdi.
– Sendan bir iltimosim bor, faqat to‘g‘ri tushun, maylimi? – dedi Aydar.
– Qanday iltimos? – so‘radi Abdulloh.
– Namozni ishora bilan o‘qiysan, chunki qamoqda ibodat taqiqlangan. Namoz o‘qishing hamon seni ma’muriyat jazolaydi. Bizni ham. Ishora bilan ibodat qilasanu, savol-javob bo‘lsa, namoz o‘qimayapman, deysan, – tushuntirdi Aydar. – Aks holda, seni namoz o‘qish tugul, oyoqda turolmaydigan qilib qo‘yishadi. Bizning kameradan boshqa joyga o‘tsang, gapingni eshitib ham o‘tirishmaydi.
Aydarning ovozi muloyim va samimiy edi, go‘yo. Abdulloh bu iltimosni qabul qildi.
– Yaxshi. Endi bir achchiq choy ichaylik, – dedi Aydar va eshikka borib, taqillatdi. Darcha ochilmadi, balki eshik ochildi.
Navbatchi mirshab ko‘rindi:
– Aydar, bu yoqqa chiq! – dedi u. Aydar kameradoshlariga hozir qaytaman, degandek qo‘lini ko‘tarib qo‘ydi-da, eshikdan chiqdi. Uni mirshabboshining xonasiga olib borishdi.
– Aydar, yangi mahbusga kuching yetmadimi? – dedi mirshabboshi Aydar kirishi hamonoq.
– O‘ldirishga kuchim yetadi, – dedi Aydar darhol. – Ammo itday qaysar ekan. Eshakday oyog‘ini tirab turibdi. Bo‘ysundira olmadim. O‘zingiz o‘ldirma, oyoqda yursin, dedingiz. Ruxsat bersangiz, tiz cho‘ktiraman. Biroq unda u o‘lgan bo‘ladi.
– Yo‘q, o‘ldirma. U o‘zini qanday tutyapti, birma-bir ayt-chi, – so‘radi mirshabboshi.
– Urib, ichini to‘kdim, lekin dadil, – dedi Aydar. – Bir boshga bir o‘lim, deydi. Ishora bilan namoz o‘qishga ko‘ndirdim.
– Mayli. Erta-indin uning tergovi bo‘ladi, tezda suddan nasibasini olib, jamloqqa yuboriladi. U yerda xudo deyish tugul xudoning kimligini unutadi. Biroq terroristni o‘z holiga tashlab qo‘ya olmaymiz.
– Nima qilishim kerak? – so‘radi Aydar.
– Ertalabdan kechgacha behayo hikoyalarga zo‘r berasanlar, – yo‘l-yo‘riq berdi mirshabboshi. – Fohishalar haqida tinimsiz gapirasanlar. Ayniqsa, namoz o‘qishni boshlasa, ko‘proq so‘kininglar. Hammang ovqatni chap qo‘lda yenglar. Sigaretning ko‘tini ko‘tiga ulab chekinglar. Kamerani tutunga to‘ldirib yuboringlar. Sigaret chekmagan paytlaringda nos chekib tufla. Anavi xudojo‘yga ham sevgan qizi yoki o‘ynashlari haqida savol beringlar. Meni tushunding-a?
– Albatta, – hiringladi Aydar.
– Bu ishni qoyillatamiz. Lekin sigaret, nos, choy kerak.
–  Undan xavotir olma, – dedi mirshabboshi va tortmasidan bir yelimxalta tamaki va nosni olib, Aydarga surdi. – Mana, tamakini qog‘ozga o‘rab chekasanlar, nos ham yetib ortadi. Choyni esa navbatchidan so‘raysan.
– Rahmat, boshliq, – dedi tamaki va nosni olib og‘zi qulog‘iga yetib Aydar va xonadan chiqdi.
Aydar kameraga katta ishni do‘ndirgandek kerilib kirib keldi.
– Tamaki, nos, – deb ikkita yelimxaltani devorga va yerga payvandlab mahkamlangan stolga qo‘ydi. – Mirshabboshidan undirdim. Yigitlarga ber, dedim.
Abdulloh zikrda edi. Aydarga e’tibor ham bermadi. Eshik ochildi va mirshab chaqirdi:
– Naynov!
...Naynovni ham mirshabboshi huzuriga keltirdilar. Mirshabboshi Naynovga savol berdi:
– Kamerada nima gap?
– Terrorist o‘zinikini qo‘ydi, – dedi Naynov norozi bo‘lib. – Aydarning unga kuchi yetmadi. Hatto, namoz o‘qishiga ruxsat berdi.
– Namozga ruxsat berdi?! – hayron bo‘ldi mirshabboshi. – Yana nima gap?
– Terroristni nima uchun erkalayapmiz? Shunga tushunmayapman! Uning jur’ati juda baland, – dedi Naynov.
– Hech kim erkalayotgani yo‘q, – dedi mirshabboshi. – Har bir ishning o‘z vaqti bor. Senlarga jiddiy topshiriq: terroristni jig‘iga teg, unga yoqmaydigan hamma ishni qil. Kambag‘alni urma-tepma, yoqasini yirt.
– Agar menga aytsangiz, u dushmanning tezda esini kiritaman.
– Qizishma, – dedi mirshabboshi. – Senga jiddiy bir gapni aytay. Sen bilan qiladigan ishlarimiz ko‘p. Sen davlatga katta xizmatlar qilishga qodirsan. Shuning uchun, shoshma. Bu terrorist oddiy nusxa emas, u chet el vatandoshi. Shu bois, uni ortiqcha kaltaklay olmaymiz. Faqat ruhiy sindirishimiz kerak. Qonun bilan uni ezamiz. Tushundingmi?
– Tushundim, – dedi Naynov.
– Suding o‘tgach, jamloqda ham yaxshi yashashingga sharoit hozirlatib beraman, – va’da qildi mirshabboshi, – seni unutib qo‘ymayman.
– Rahmat, boshliq, – minnatdor bo‘ldi Naynov chiqib ketarkan.
Mirshabboshi Oliftani chaqirishni lozim topmadi, biroq Abdulloh Yorqin bilan suhbat o‘tkazmoqchi edi. Navbatchi mirshab Abdullohni yetaklab keldi. Abdulloh qo‘lini orqasiga qo‘yib, eshik oldida mirshabboshiga qarab turib qoldi. Mirshabboshi esa xuddi xonada hech kim yo‘qdek qandaydir qog‘ozlarni titkilab o‘qiy boshladi. Bir necha daqiqani o‘tkazib, Abdullohga qaradi.
– Mahbus, o‘zingizni tanishtiring, – dedi.
Abdulloh ism-sharifini aytdi.
– Shinjon provinsiyasi fuqarosimisiz? – deb so‘radi.
– Yo‘q, – dedi Abdulloh.
– Qaerning fuqarosisiz?
– Turkiya Respublikasi vatandoshiman.
– Faxrlanasizmi bu bilan?
– Albatta, – dedi ishonch bilan Abdulloh.
– O‘z vataningizga xoinlik qilib, qochib ketgach, faxrlanasiz-da, boshqa nima ham qilardingiz! – dedi nafrat bilan mirshabboshi. Abdullohning miyasida harorati oshdi.
– Turkiya ham, uyg‘ur ham qondosh, – dedi asabiylashib. – Biri og‘a, biri ini. O‘rtada hech qanday xiyonat yo‘q!
– Juda ham aqlli ekansizmi! – hiringladi mirshabboshi. Bu hiringlash zamirida vahshiylikning hidi anqirdi. – Siz qamoq qoidasini bilmaysizmi?
– Bilmayman. Qanday qoida? – dedi Abdulloh.
– Mirshabning huzurida o‘zingizni to‘liq tanitishingiz shart, – dedi mirshabboshi.
– Buni hech kim aytmadi, – dedi Abdulloh.
– Aytishadi, juda tushuntirib aytishadi, – dedi mirshabboshi. – Qanday jinoyat bilan keldingiz?
Abdullohning ensasi qotdi, mirshabboshi hamma gapdan xabardor ekanligiga uning ishonchi komil edi. Bila turib so‘rash, albatta, masxara va yerga urish ekanligi aniq. Shunday bo‘lsa-da, o‘zini qo‘lga olib javob berdi:
– Mushtlashuv.
– Qanday mushtlashuv? – anqovsiradi mirshabboshi.
– Mazlum uyg‘urni himoyalab, zolim xitoyni urdim. Shunga qamashdi, – dedi Abdulloh.
– Bu jinoyatingiz uchun necha yil qamoqda o‘tirishingizni bilasizmi? – dedi mirshabboshi.
– Men jinoyat qilmaganman, – dedi Abdulloh keskin. – Men himoyachi talab qilaman!
– Himoyachi? – hayron bo‘ldi mirshabboshi.
– Ha, meni sudsiz bir necha kunki, ushlab turibsiz! – dedi Abdulloh. – Men uyimga xabar berishim kerak.
– Sud?! – mirshabboshi bu so‘zni umrida ilk marta eshitayotgandek edi. – Huquqiy, qonuniy ishlardan xavotirlanmang, mahbus. Biz bunday ishlarni juda maromiga yetkazamiz. Tergovchilaringiz kelsa, qolgan talablaringizni aytarsiz.
– Men bu yerda na qonunni, na huquqni ko‘rmayapman! –  dedi Abdulloh.
– Kuyinmang, mahbus, – taskin berdi mirshabboshi. – Bu yerda ko‘rganlaringizning ko‘pini ko‘rmaysiz. Ko‘rmaganlaringizning esa juda ko‘pini ko‘rasiz. Endi esa kamerangizga boring-da, tergovchingizni kuting.
– Hibsga olinganim haqida oilamga xabar berishingizni talab qilaman! – dedi Abdulloh oyoq tirab.
– Siz bu hayotda talab va istaklarsiz yashashni tezda o‘rganib ketasiz, mahbus, – faylasuflik qildi mirshabboshi. – Sizga juda foydali maslahatni beraman, oling va foydalaning, maylimi? O‘ng qulog‘ingiz bilan ham, chap qulog‘ingiz bilan eshiting: ikki jag‘ orasidagi laxtak go‘shtni ko‘p ishlatmang. Tartibga bo‘ysuning. Isyon qilmang. Tortishmang, aks holda, halok bo‘lasiz. Bu yerda manaman degan pahlavonlar yer chizadi, yo‘lbarsman deganlar, sichqon bo‘lib chiyillaydi. Aytgan har bir gapingiz, qilgan har bir ishingiz boshingizga shunday balolarni keltiradiki, tug‘ilganingizga pushaymon bo‘lasiz. Osmondagi xudoyingizning bu qamoqda gapi o‘tmaydi, duolaringiz shu qamoq devorlari ichida qolib ketadi. Bu jirrakiligingiz bilan hamon tirik ekaningizga hayron qoling. Shundoq ham, siz katta xavf ostidasiz!
Abdulloh mirshabboshining tahdidlaridan kulgisi keldi, qasdlashib kulmoqchi edi, kula olmadi. Lekin gapirdi:
– Meni qo‘rqitmang!..
– Biz qo‘rqitmaymiz, ishlarimizni ko‘rib, o‘zingiz qo‘rqasiz. Boring kamerangizga, mahbus!
Mirshabboshi juda muloyim, hatto, biroz cho‘zibroq so‘zlarkan. Abdullohni bir oy ichida hech kim yo‘qlamadi. Bir oy uning uchun juda og‘ir o‘tdi: kameradoshlarining behayo gaplaridan ko‘ngli aynidi, ular esa bu masalada sira to‘xtamas edilar, mana shunday buzuq gaplar ichidan chiqayotgan bu odamlar Abdullohning ko‘ziga shu qadar jirkanch tuyula boshladiki, ularga na amri ma’ruf, na nahyi munkar kor qilmasligini angladi. Bunday shaloq so‘z odamlar, bunday fasod fikrli kaslar, bunday axloqsiz kimsalar bilan bir havodan nafas olish jahannam azobi kabi tuyuldi, shubhasiz, bu toifa tubanlarning qo‘lidan har qanday yovuzlik, har qanday pastkash ishlar kelishiga ishonmoq mumkin. Abdullohning xavotiri oilasidan edi: otasi ne ahvolga tushdi ekan? Onasi-chi? Agar uzoq yilga qamalib ketsa, zavjasining holi ne kecharkin?
“Taqdirning yaxshisi ham, yomoni ham Allohdandir! – der edi xayolan o‘ziga Abdulloh. – Allohdan keladigan har qanday qadar ishiga rozi bo‘lish bandaning adabidir. Allohim, menga xayrlar yo‘lla! Meni noshukurlaring safidan aylama, Robbim! Iymonimni salomat qil, agar Sen yordam bermasang, mening holim voy! Allohim, gunohlarim behad ko‘p! Meni kechir va boshimdan bu mushkulotni ko‘tar!”
Bir oy ichida Abdullohning tanasidagi kaltak izlari batamom yo‘qoldi. Buni mirshabboshi har kuni tekshirdi. Uning o‘zi tish yuvadigan pastani berdi va ko‘kargan joylarga surishni buyurdi. Abdulloh shunday qildi. Kameradoshlarning axloqsiz suhbatlari, axloqsiz savollari bir jihatdan uni ko‘p behuzur etsa, boshqa tomondan asr vaqtidan to yarim tungacha davom etadigan nolayu faryodlar ezib yubordi. Orada Oliftani olib ketib, o‘rniga yoshroq yigitni keltirishdi. U amakisini pichoqlab qo‘yibdi.
– Eshagim amakimning bog‘iga kirib, ekinlarini yeb qo‘ydi. Amakim esa meni haqoratladi. Jahlim chiqib yuragiga oshpichoq tiqib qo‘ydim.
Bolaning yoshi yigirma ikkida edi. Jinnidek o‘tirardi. Aydar va Naynov esa uning ustidan kulishdi:
– Hammasiga eshak aybdor! – deb hukm qildi Naynov.
– Eshak qochgan, – xoxoladi Aydar. – Qidiruvda!
U bolani olib ketishdi. Uning yoshidagi yana bir yigitni shu kameraga qamadilar. U esa sheriklari bilan oltmish yoshli cholning uyiga o‘g‘irlikka kiribdi. Cholni uyida yo‘q, deb o‘ylashibdi, afsus, uyida ekan. Uyg‘onib qolgan ekan, guldon bilan boshiga urib tinchitishibdi.
– Xafa bo‘lma, – deb unga taskin berdi Aydar. – Men o‘n olti yoshimda birinchi marta odam o‘ldirganman. Qorniga o‘roq sanchganman. Qamalish masalasida tajribam oshib ketdi. Qo‘rqadigan joyi yo‘q.
– Qamoq biz uchun uy, – deb maqtandi Naynov. – Ko‘chaga chiqsak, uyidan haydalgan odamday his qilaman o‘zimni.
– Senga ham bu joy yoqib qoladi, – dedi Aydar.
– Yo‘g‘e, – yigitcha bu gaplardan qo‘rqib ketdi. – Advokatlarim bor. Eng kam muddatni olib berishadi. Qamoqdan chiqsam, halol yashayman.
– Xixixi! – hiringladi Naynov.
– Voxaxaxa, – yotib qornini changallab kuldi Aydar. – Hali qamoqqa kirmabsan, dunyoga kelmabsan! Bo‘yningga yana besh-o‘nta jinoyatni qo‘yishadi, hammasi zo‘r bo‘ladi!
– Advokatlari kam muddat olib berarmish! – kulgidan o‘zini to‘xtata olmasdi Naynov. – Advokatlar bor-ku!..
U shunday deb so‘kindi.
Yigitchaning rangi oqarib gapirolmay qoldi. Abdulloh esa biror suhbatga aralashmay jim o‘tirardi. Ikki kundan keyin yigitchani asr vaqti tergovga chaqirishdi.
– Ado bo‘ladi, – fol ochdi Naynov.– Yo kaltak yeydi, yo hamma jinoyatni bo‘yniga oladi.
– Kaltak ham yeydi, tan ham oladi, – dedi Aydar beparvo.
Odatdagidek, faryodlar yerto‘ladan chiqib, qamoq devorlariga urilib, tepaga o‘rlarkan, Abdulloh qaysi chinqiriq anavi yigitchaga tegishli ekanligini bilmoqchi, xayolan unga hamdard bo‘lmoqchi edi. Vaqt xuftondan oshdi. Uxlash buyrug‘i berildi. Shu payt kamera eshigi ochildi va yigitchani ichkariga itarib yuborishdi. U emaklab kirdiyu, beton polga yotib qoldi.
– Hey, tura olasanmi? – dedi Aydar yotgan joyida yonboshlab. Abdulloh tepadan tushdi,
Naynov o‘z o‘rnini yigitchaga berib turishga qaror qildi: birgalashib uni yotqizishdi. Yigitchaning oyog‘i dahshatli darajada qontalash bo‘lib shishib ketgan, o‘zi esa isitmasi ko‘tarilib:
– Urmang! Urmang! Tan olaman, urmang, – deb yig‘lamsirab alahlardi. Alahlaganda esa ovozi shivirlab chiqardi.
Abdulloh tepa o‘ringa chiqib yotarkan, uyqusi qochdi.
“Allohim, bu azoblar qachon tugaydi?” – dedi ichida. Uning ruhi sinayotgandi, qalbi umidsizlanib, ko‘zlari quvonchni unutdi. Ertalab yigitcha oyoqqa turdi. Tekshiruvdan keyin Aydar uni gapga tutdi.
– Nima bo‘ldi? – deb so‘radi.
– Menga boshqa yashirgan jinoyatlaringni ayt, deyishyapti, – dedi u hazin. Yigitchaning ruhi batamom sinib, na kurashishga, na o‘zini himoya qilishga kuchi ham, ishonchi ham qolmagani kunday ravshan edi. – Boshqa jinoyatim yo‘q-ku, axir. O‘rtoqlarimga ergashib, shu uyga kirgandim-da.
– Mayli, siqilma, – taskin berdi Naynov. – Yashirganing bo‘lsa, aytaver o‘zingga yaxshi bo‘ladi.
– Nimani yashiraman! – dedi yigitcha qo‘rquvga to‘lib.
– Unda boshqa oson yo‘li bor, – dedi Aydar. – Xohlasang, aytaman, kaltak yeb yurmaysan.
– Qanday yo‘l? – taniga jon kirganday bo‘ldi yigitchaning.
– Tergovchiga: “Og‘a, qaysi jinoyatlarni tan olay? Qanday qog‘ozlarga qo‘l qo‘yay? Faqat meni urmang”, degin. Maylimi? – tushuntirdi Aydar.
– Nega, axir... Bu yolg‘on bo‘ladi-ku, – dedi yigitcha ko‘zlari pirpirab.
– Nima o‘zi rost? Dunyoda hamma narsa yolg‘on, ukam, – dedi Aydar. – Shunday qilsang, ko‘p foydalar topasan. Kaltak to‘xtaydi, bu bir. Ayblaringga iqror bo‘lganing uchun kamroq yilga qamalasan, bu ikki.
– Advokatlaringdan shimildiriq ham kutma, – dedi Naynov. – Sen o‘zingga faqat o‘zing yordam bera olasan.
– Bu uch, – deb qo‘shib qo‘ydi Aydar.
Yigitcha o‘ylanib qoldi. Ertasi kuni uni yana chaqirishdi. U bu safar chehrasi ochilib qaytib kirdi:
– Tergovchi gapimdan xursand bo‘ldi, – dedi u. – Erkak ekansan, deb shirinlik bilan meni siyladi. Men har qanday qog‘ozga qo‘l qo‘yaman, dedim.
Qisqa vaqt ichida yigitcha Aydar va Naynov bilan chiqishib ketdi, o‘zi sigareta chekarkan, ulardan tamakini qog‘ozga o‘rashni va nos otishni o‘rganib oldi. Behayo hikoyalar esa uni juda maftun qildi. Abdulloh bu holning chorasiz guvohiga aylanarkan, iblis hiylasining bu qadar turfaligini ko‘rib, o‘zi uchun tinimsiz istig‘for aytardi. Shu tariqa, bir oy o‘tgach, uni rasmiy tergovga chaqirishdi.
– Keling, – dedi tergovchi. Uning yonida bir keksa kishi ham bor edi. – Men tergovchingizman. Bu kishi advokatingiz.
– Salom, – dedi advokat ochiq chehra bilan qo‘l uzatib. – Ismim Tublibek. Sizning himoyachingizman. Mening haqimni davlat to‘layapti.
– Shunday, – dedi tergovchi.
– Davlatimiz tergovda ham, sudda ham adolat, qonun bo‘lishini istaydi. Siz chet ellik ekansiz. Advokatga pul berolmaysiz. Shuning uchun, Tublibek og‘a sizni davlat hisobidan himoya qiladi. Endi tergovni boshlasak ham bo‘ladi.
– Ha, ha, albatta, – dedi advokat Tublibek. – Qani, himoyamdagi mahbus Abdulloh Yorqinga qo‘yilayotgan ayblov bilan tanishtiring-chi.
– Siz Abdulloh Yorqin, – deb gap boshladi tergovchi. – Xitoy fuqarosini sababsiz urishda, qasddan tan jarohati yetkazishda ayblanmoqdasiz. Endi ishga oydinlik kiritish uchun siz bilan har bir holat yuzasidan suhbatlashamiz.
Abdulloh o‘ziga qo‘yilayotgan ayblovlar ichida siyosiy ayblov yo‘qligini bilib, beixtiyor xotirjam tortgandek bo‘ldi. U xitoylikni sababsiz urmaganini tushuntirsa, ozod bo‘lib ketadigandek edi, go‘yo.
Kutilmagan qayg‘u insonni bir tola nurga ham quyoshga talpingandek talpintiradi. Ammo bu nur emas, yiltirayotgan muz bo‘lsa-chi!?
        </item>

        <item>
            – Yevropada Yevropa xalqi uchun hurriyat bor, adolat bor, – dedi Mubina xonim, ya’ni sobiq Anjelina. – Hukumat tepasidagi siyosatchilarning xudbinliklarini inkor etmayman. Biroq xalq demokratiyaga ishonadi. Mehnat va iqtidor munosib baholanadi. Sharq odami uchun g‘ayritabiiy tuyuladigan o‘zsevarlik bu yerda juda ham tabiiy. Kayfiyating, xohishlaring, fikr va so‘zlaringga o‘zing egalik qilasan. Boshqalarda ham bu egalik huquqi bor. Unga daxl qilmaysan. Ana shu bosh qoida.
Men Sharqning musulmonlar ko‘p yashaydigan hududlarida bo‘lganimda ularning Yevropa haqidagi qarashlari ikki xil ekanligini ko‘rdim. Bir toifa odamlar Yevropani nuqul tanqid qiladi. Holbuki, ularning birortasi bizning Vatanda yashamagan, sayohat ham qilmagan. Bu tanqid hukmron hukumatning bir yoqlama mafkurasining mevasi, xolos. Bunday mafkuralar, odatda, millionlab odamlarning manfaati, erkini himoya qilmaydi, balki, davlat tepasidagi guruhlarning shaxsiy farovonligini ta’minlaydi.
Odamlar quloqlari bilan shunday katta da’volarni eshitadilar . Ular eshitishga majbur etiladilar. Mafkuraning baland ovozi chor-atrofni shu qadar qoplab oladiki, quloqlar batang bo‘ladi. Insonlar, natijada, shaxsiy hayotlarida na farovonlik, na hurriyatni ko‘rmasalar-da, ruhiyatlariga g‘alati, hech tark etmaydigan qo‘rquv singib ketsa-da, o‘zini baxtli yashayotgan ishonadi, umrini baxtli yashayotgani haqidagi argumentlarni izlash bilan o‘tkazib yuboradi. Yevropada esa odamlar baxtli yoki baxtsiz ekanliklari haqida ko‘p ham bosh qotirishmaydi. Ular uchun, o‘zlari istagan ishni qila olyaptilarmi, shu muhim. Zotan, senga bu masalada tashqi to‘siq yo‘q. Davlat ham xalq uchun sharoit yaratib beryapman, behayolarcha deb ko‘ksiga uravermaydi, buning imkoni yo‘q. Chunki yolg‘on gapirsa, xalq hukumatning esini kiritib qo‘yadi. Chunki davlatning majburiyati shu. Hukumatning yakkayu yagona vazifasi shu. Agar hokimiyat shu vazifasini bajara olmasa, istalgan odam unga qarata: “Hey hukumatdagilar! Ishlaringni eplolmayapsizlar, qani, o‘rningizni eplaydigan odamlarga bo‘shatib beringlar!” – deyishga haqqi bor. Bu sira ham ajablanarli yoxud qo‘rqinchli holat emas. Sharqda, Osiyoda esa buni hech o‘zlariga singdira olishmas ekan, ayniqsa, musulmonlardan iborat mamlakatlarda hukumatdan yaxshi ishlashni talab qilganlarni jazolashadi, holbuki, ular Yevropadagi kabi hukumatdan iste’fo so‘rashmaydi ham.
Keyinroq Islom tarixini batafsil o‘rganib, bizdagi bu erkinlik Islom ta’limotining asosi ekanligini ko‘rdim. Gap shundaki, payg‘ambarimiz Muhammad sollallohu alayhi va sallamdan keyingi Abu Bakr, Umar, Usmon, Ali roziyallohu anhum davrlarida ularni, jamiyatning sa’viyali insonlari: agar adolat qilmasang, seni o‘ldiramiz, deb ogohlantirishgan. Oddiy odamlar davlat rahbarining qaroriga, agar unda xatolik bo‘lsa, e’tiroz bildirishgan. Bu uchun hech kim qoralanmagan, aksincha, olqishlangan.
Yevropa Islomning shakli, qolipi bilan o‘z hayotini qurdi. Biroq Islom aqiydasini qabul etmadi, aqiydasiz islomiy qolip Yevropani hurriyat va adolat o‘lkasiga aylantirdi. Sharq va Osiyo esa islomiy aqiydani ham, islomiy qoidalarni ham buzib yubordi. Mayli, bu chuqur masala. Ko‘p jihatlari bor, keyinroq to‘xtalamiz.
Yevropaga nisbatan sharqliklarning yana bir munosabati butkul taqliddan iborat. Ko‘p Osiyo odamlari parvonalar chiroqqa qanday talpinsa, Yevropaga shunday talpinadi. Yevropaga ergashadi. Ajablanarli jihati shuki, osiyoliklar ham, sharqliklar ham Yevropaga eng birinchi bo‘lib, kiyinishda, maishiy turmush uslublarida taqlid qilishadi. Shaxsan, bu menga biroz erish tuyuladi. Axir, Yevropa xalqi ochiq kiyinsa, stolda ovqatlansa, ichki, intim hayotida qandaydir qoidalarga amal qilsa yoki bir jinsli nikohni tasdiqlasa,  shularni butunicha qabul qilsangiz, Yevropadek taraqqiyotga erishib qolmaysiz-ku!
Men o‘z o‘lkamning Yer yuzining boshqa hududlaridan ustunligini taqliddan yiroqligida, odamlari o‘z ichidagini boricha taqdim etishida hamda insonlar o‘z millatdoshlari ustidan hukm yuritishga intilmasliklarida, deb bilaman. Chunki shu asosida hamma yutuqni qo‘lga kiritish mumkin. Osiyo musulmonlari esa aksincha: ular nima uchundir, qudratlilarning xohishi uchun yashashadi, boshqalarning oldida mute holda turadilar, oshkor etolmagan istaklarini pinhona amalga oshirishga urinishadi. Holbuki, tillarida yolg‘iz Allohning roziligi haqida gapirishadi. Aslida, inson yolg‘iz Allohning roziligi uchun yashaganida Yer yuzida zarracha zulm bo‘lmasdi, biror odamning ko‘zidan bir tomchi yosh behuda to‘kilmasdi, hatto, chumoli ham oyoq ostida qolib ezilmasdi, chunki Islom nafaqat odamzodning, balki, jonli va jonsiz jamiki mavjudotning huquqini, hurriyatini mukammal himoyalaydi. Shunday himoyalaydiki, birovning haqqini ado etish bilan boshqaning haqqi poymol bo‘lmaydi. Basharti, insonlar Islomda yashayapman, deb hayotlariga Islomni tatbiq etmasalar, tillarida diyonatdan so‘zlab, dillarida xiyonatni odat etsalar, ularning ustidan zulm toshlari yog‘adi, zolimlar hamisha qoyim bo‘ladilar. Chunki bu Allohning qonunini o‘yin qilishdir. Alloh O‘z Qonunini o‘yin qilganlarni esa, albatta, jazolaydi. Masalan, zolimlarning qo‘li bilan.
Menga O‘rta Osiyoda tug‘ilib, Hindistonda saltanat barpo etgan bir podshoh tarixi haqida aytishdi. U haqdagi ilmiy film loyihasi tasdiqlanibdi. Men ssenariynavis o‘laroq bu podshoh tarixini o‘qishga kirishdim. Uning ismi Muhammad Zahiriddin Bobur edi.
Yuqorida aytganlarimning aksari podshoh Bobur faoliyatiga ham tegishli, chunki u Islomning asl qudratini o‘rta asrlarda namoyish eta olgan kam sonli hukmdorlardan biridir.
U haqida sizlarga batafsil gapirishga vaqt yetishmaydi, biroq bir necha muhim nuqtalar borki, shu nuqtalar sababli men Boburshohga mahliyo bo‘ldim. Bu Boburshohning tugamas shijoati, qat’iy irodasi, aqlni lol etadigan g‘ayratidir.
Uning tarjimai holiga boqib, chinakam Erni, muxlis musulmonni, Robbisiga bog‘lanib, Undan cheksiz quvvat olishga erishgan Bandani, buyuk maqsad yo‘lida o‘zini qurbon etishga tayyor Ulkan Shaxsiyatni ko‘rasiz. Uning o‘tkir aqli, mustahkam e’tiqodi, behad keng tafakkuri, kuchli xotirasi, siyosat va harb ilmidagi mahorati sabab men Boburshohga oshiq bo‘ldim.
Dastlab, uning “Boburnoma” kitobini o‘qidim. O‘qiganim sari qarshimdan juda g‘ayritabiiy, ayni paytda, xislat va fazilatlari odamni sehrlab qo‘yadigan bir Inson paydo bo‘ldi. Xohlasangiz ham, xohlamasangiz ham, Boburshohni hurmat qilib boraverasiz. Men bunday shijoatning, bunday jozibaning manbasiga ko‘prok qiziqdim, o‘rgandim. Xulosam shu bo‘ldiki, Boburshohning qudrati Islom ekan. O‘n ikki ming lashkar bilan yuz ming qo‘shin qarshisiga chiqish uchun, o‘ylab ko‘ring, inson kim bo‘lishi kerak? Yoki bu qanday odam bo‘lishi mumkin? Yoki o‘n ikki ming odam yuz ming kishilik qo‘shin bilan jang qilishga rozi. Ularni qanday qilib bu yo‘lga boshlash mumkin, axir? O‘n ikki ming inson yuz ming nafar askar ro‘parasiga chiqar ekan, ularni qanday ishonch vositasida tarbiyalagan ekan? Meni shu lol qoldirdi.
Eng hayratlanarlisi, ana shu o‘n ikki ming yuz mingni tor-mor qildi. Aminmanki, Boburshoh ham, uning qo‘shini ham o‘limni bo‘yinga olib urushga chiqqan edilar. Ular bu urushda o‘lish orqali dunyo hayotidagi ne’matlardan ko‘ra ulkan ne’matga erishmoqlariga inonmaganlarida bu yo‘lga azm qilarmidilar? Yo‘q. Ular uchun urushning natijasidan ko‘ra urushning Maqsadi qiymatli bo‘lgani aniq. Ana shu Maqsad ularni muzaffar etdi. Bu Maqsadni Boburshoh o‘z qalbiga jo etib, lashkarini ham shu Maqsad kuchi bilan maydonga olib chiqqan edi.
Men bu Maqsadni Allohning roziligi bo‘lganiga ishonaman. Boburshoh Alloh uchun Islom fathini amalga oshirishni istadi, niyati to‘g‘ri ekan, Alloh unga bu sharafni berdi.
Ana shunday xayollar, xulosalar meni to‘lqinlantirib yubordi, Hindistonga shunday zavq va ishtiyoq ila uchdim...
Anjelina Hindistonga ucharkan, u faqatgina Boburshoh emas, balki, hind madaniyati va zamonaviy siyosati haqida ham o‘ziga yetarli ma’lumotlarni ham o‘rgandi.
Uchoq Yangi Dehliga qo‘ndi.
Oqshom. Anjelinaga aytishganidek, havo qo‘rqinchli darajada bo‘g‘uvchan yoki issiq tuyulmadi, lekin iqlim o‘zgarishini yaqqol sezish mumkin.
Shu kuniyoq kechqurun Hindistonning qaysi shaharlari bo‘ylab sayohat qilishlari haqida qayta eslatma berildi. Sayohatlarning hammasi avtobus hamda poezdlarda bo‘ladi.
Ilk manzil Agra shahri. Keyin Fayzoboddagi Ayodhiya, Haydarabod, Ahmadobod va hakozo. Har bir shaharda Bobur va boburiy podshohlar qurdirgan masjid, madrasa, saroy va boshqa inshootlar suratga olinadi, mahalliy tadqiqotchi olimlar, jurnalistlar, tarixchilar va yerli odamlar bilan suhbat olib boriladi. Ssenariyda “Boburnoma”da aks etgan jo‘g‘rofiya, hayvonot, nabodot va iqlimshunoslikka oid ma’lumotlarni bugungi sharoit bilan qiyoslash xam nazarda tutilgan.
Toj Mahal hamda ba’zi qadimiy masjidlar bilan bog‘liq tasvir ishlari ikki hafta davom etdi. Anjelina qadimgi hind me’morchiligi va san’ati bilan Movarounnahr Islom me’morchiligining uyg‘unligiga duch keldi. U nafis naqshlar, ranglar, bezaklar, bino tuzilishlari, qurilish uslublari, foydalanilgan xom-ashyolar, hashamat va ulug‘vorlikka boqib, Boburiylar saltanatining qudratga to‘la, dorilomon davrlariga tushib qolgandek edi.
O‘z ishi bilan ovora, lekin odamga kulib qaraydigan qorachadan kelgan hind erlari, sariga o‘rangan ayollar, soqol o‘stirib, salla o‘ragan, tiriklik mehnatiga g‘arq bo‘lgan musulmonlar...
Sharqu G‘arbdan kelib, atrof-javonibni to‘ldirgan turli rangli va turfa tilli sayyohlar...
Qaynoq ob-havo...
Odamlari zich ko‘chalar, insonlarning dardu hasrati, quvonchu shodligi, xayru sharri, savobu gunohi, itoatu isyoni, sadoqatu xiyonati, diyonatu dahriyligi ko‘zgusi bo‘lgan pastu baland, rango rang, xarobu obod binolar, uylar, makonlar, ehtiromga sazovor sigirlar, muhabbatga loyiq ilonlar, ta’zimga arziydigan maymunlar...
Isoning haykali o‘rnatilgan, qo‘ng‘iroqlari jaranglab turadigan, devorlarida nasroniy rivoyatlari tasvirlangan cherkovlar...
Brahma, Shiva, Indra, Ganesha, Ram va hokazo ma’budlarning butlari uchun qurilgan butxonalar...
Azonlari qalbni titratib, qiroatlari insonni larzaga soladigan masjidlar – bularning hammasi Anjelinani maftun etdi.
Qadimdan hindlar o‘z yurtlarini Bxarat, deb atasharkan, Hindiston so‘zi esa musulmonlar tomonidan ko‘p qo‘llangan. “Panchatantra”, “Mahabhorat”, “Ramayana” va “Vedalar” Anjelina uchun buyuk tafakkur, yuksak gumanizm, chuqur falsafa o‘laroq tuyuldi.
Islom tarixida aytilishicha, Odam ato va Momo havo ham Hindistondagi tog‘larda yashab o‘tishgan.
Bir oylar o‘tib, Anjelina Hindistonga moslashib qoldi. Hindiy salomlashuv, muomala, ba’zi so‘z va iboralarni o‘rgandi. Hindlarning toifalari, qadimdan qolgan brahmanchilik, tabaqalanish haqida nafaqat, eshitib, o‘z ko‘zlari ila ko‘ra boshladi. Garchi, shimoliy va markaziy Hindistonda odamlarning brahmanlar, kshatriylar, shudralar, hatto, chandallar kabi tabaqalarga ajralishi u qadar sezilmasa-da, chekka hududlar, ayniqsa, sharqiy va janubiy Hindistonda faqat shu qoidalar ustunligini bilib oldi.
Boburshoh va uning avlodlari ana shu tabaqalanishga qarshi kurashgani, musulmon bo‘lmaganlardan jizya ham olganlari o‘rtaga chiqdi. Boburiy podshohlar qudrat va ta’sir masalasida turlicha edilar. Ularning ba’zilar jizya olishda bee’tibor bo‘lgan, ammo Avrangzeb Olamgir ikkinchi Hindistonni butunicha itoatga keltirgan, tabaqalanishga, o‘liklarni yoqishga, qaroqchilikka, o‘zboshimchalikka qarshi qat’iy kurashgan, mamlakatning har bir nuqtasida Islomiy qoidalarni joriy qilishga tirishgan, biroq bu hamisha ham samara bermagan.
Hindlar ichida o‘z butlariga sadoqatli hamda jangari qabilalar ko‘p bo‘lgan. Ular aksar hollarda taslim bo‘lib, shartlarni qabul qilishardi, so‘ng yana tezda o‘z bilganlaricha yashardilar. Ana shunday hududlarda Islomga ham, musulmonlarga ham, Boburshohga ham, boburiylarga ham behad kuchli adovat borligini Anjelina anglay boshladi.
Ayodhiyaga borganida qadimiy Bobur masjidi buzib tashlanganligini ko‘rdi. Shu masjidga yaqin musulmon mahallasidagi odamlar bilan suhbatlashish istagi uyg‘ondi. Bu yerda boburiylar, deb ataladigan bir urug‘ bor ekan. Ular bevosita Boburshohning naslidan emas, faqat Boburiylar davlatining Movarounnahrdan kelgan xizmatchilari ekan.
Anjelinaga mahalliy mutaxassislardan ikki kishi: Ashoka va Guru biriktirilgan edi.
Ashoka Londonda tarix va san’at yo‘nalishida ta’lim olgan, Yangi Dehlida shaxsiy maktabi bor, juda madaniyatli, millatparvar odam edi. U o‘zini yozuvchi Rabindranth Thakurga qarindoshligini aytib faxrlanardi.
Guru esa Yangi Dehlidagi Banoras shtatidan kelgan. U shu yerda ta’lim olgan. Hind tili, lahjalari, urf-odatlarini mukammal biladi, lekin har qanday gapining ohangida Bobur, boburiylar va musulmonlar haqida biror salbiy fikr aytishga o‘ch edi, buni Anjelina sezdi.
– Musulmonlar gaplashishga arzimaydi, deb o‘ylayman, xonim, – dedi Guru. – Sizga aytganimdek, ularning dini bosqinchilikka buyuradi. Ular yurtimizni bosib olishgan. Dinlarini majburan tiqishtirishgan. Shuning uchun, ularning bizning yurta gapirish tugul, yashashga ham haqlari yo‘q. Ulardan qanday ma’lumot olishingiz mumkin, axir? Mana, biz hammasini sizga batafsil tushuntiryapmiz-ku!
– Guru sohib, – dedi Anjelina. – Fikrlaringizga e’tirozim bor. Insonlarni bunday tahqirlash to‘g‘ri emas. Men ular bilan gaplashishim shart.
– Guru, do‘stim, – dedi Ashoka yumshoqlik bilan. – Qo‘y, shu gaplaringni. Xonim o‘z loyihasi asosida ishlashi kerak. – Ashoka shunday deb, Anjelinaga qaradi. – Xonim, siz istagan joyingizga borishingiz mumkin. Sizga o‘zim hamrohlik qilaman. Odamlar bilan tanishtiraman.
Musulmonlar mavzesi boshqa ko‘chalardan ajralib turishi sezildi: tozaligi, tartibi, odamlarining yurish-turishi g‘ayridin hindlardan farqli, albatta.
Ashoka Anjelinani Boburiylar xonadoniga taklif qildi. Xonadon sohiblari qandolatfurush ekan. Hovlining atrofidayoq shirin ta’m, yoqimli iforlar kezadi. Kiraverishda bir qancha mijozlar ko‘rindi. Ularning ba’zilari qog‘oz qutilarni o‘z ulovlariga yuklashmoqda, ba’zilari o‘rta bo‘yli, qorachadan kelgan, oq salla o‘rab, uzun kulrang ko‘ylagi ustidan yengsiz jigarrang nimcha kiygan, moshkichiri soqolli, ko‘z oynak taqqan, yoshi elliklar atrofida bir odam bilan suhbatlashmoqda.
Ashoka va boshiga pushti guldor ro‘mol o‘ragan ajnabiy ayolni ko‘rib, u odam hamsuhbatlariga uzr, aytdi-da, ular tomonga yurdi.
– Ashoka, seni bizning uyga qaysi shamollar uchirdi? – dedi kulib. – Xush kelibsan!
Ular so‘rashishgach, Ashoka Anjelinaga musulmon do‘stini tanishtirdi:
– Anjelina xonim, bu insonning ismi Xo‘ja Ali og‘a. Musulmonlar mavzesi oqsoqoli. Bu kishining bobolarining otalari so‘nggi Boburiy hukmdor Bahodirshoh Zafar saroyida munshiy bo‘lib xizmat qilganlar.
– Siz bilan tanishish men uchun sharaf! – dedi Anjelina xursand bo‘lib.
– Rahmat, xonim, xush keldingiz, – dedi Xo‘ja Ali, biroq xonimni tanimagani uchun Ashokaga savol nazari bilan qaradi.
– Bu Anjelina xonim, Boburiylarning muxlisi, sizlarga juda qiziqyapti, – dedi Ashoka.
– Xo‘ja Ali janoblari, – dedi Anjelina. – Men uchun Islom, musulmonlar tarixi, hayoti qiziqarli mavzu, boburiylar yo‘li esa juda jozibali. Men uchun kitoblardagi ma’lumotlar ham, hatto, tarixiy yodgorliklar ham tirik tarix bo‘lgan insonlar bilan suhbatlashishdek muhim va zavkli emas. Aminmanki, sizda meni jalb etadigan ajoyib haqiqatlar bor.
Xo‘ja Ali mehmonlarni ichkariga taklif qildi, o‘g‘illaridan biriga ishini topshirdi, choy keltirdi.
– Ehtiromingiz va adolatingiz ehtiromga loyiq, – dedi mehmonlarga  shirinlik va choy uzatib. – Biroq maqsadingizni bilishni istardim, chunki biz musulmonlar Hindistonda ko‘rayotgan zulmlarning chegarasi bo‘lmayapti. Shunday holda, Anjelina xonimning tashriflaridan hayronman, ochig‘i.
– Xo‘ja Ali janoblari, mening maqsadim haqiqatdir, – dedi Anjelina.  – Ko‘zbo‘yamachilik, yolg‘on, soxtalikni yoqtirmayman. Men sizlar bilan xolis tanishmoqchiman. Kerak bo‘lsa, buyuk sulola haqiqatini butun dunyoga yetkazishga harakat qilaman.
– Juda yaxshi niyat, insha Alloh, – dedi Xo‘ja Ali jiddiy. – Biroq bizning hayotimiz, taqdirimiz yo‘li sizni larzaga soladi, deb qo‘rqaman. Va bu masalada, avvalo, xonadonimiz ayollari bilan dillashsangiz, maqbul ish, nazarimda. Chunki ayolning tilini ayol biladi, keyin qo‘shimcha savollaringizga o‘zim javob beraman.
Anjelina tashakkur aytdi. Aslida ham, uning niyati xonadon ichidagi xonimlar bilan suhbatlashmoq edi. Chunki chodralar ichidagi muslimalarning ichki dunyosi uni tobora o‘ziga tortyapti, axir, Muhammad Zahiriddin Bobur va u kabi yuzlab fotihlarni tarbiyalagan muslima ayollarning bugungi siyratlari qanday ekan?!
        </item>

        <item>
            Tergovchi Abdullohga mushtlashuv yuzasidan bir necha savollar berdi. Ajabki, so‘roq yarim soatda tugadi. Tergovchi ayblanuvchiga qog‘oz va qalam tutqazdi.
– Abdulloh, – dedi u. – Mana shu qog‘ozga menga aytganlaringizni batafsil yozing. Eng mayda jihatlarga ham diqqat qarating.
Abdulloh advokati Tublibekka savolomuz qaradi.
– Shunday, qonunga ko‘ra tushuntirish xati yoziladi, – deb tushuntirdi advokat. – Unutmang, Abdullohbey, bu xat jinoiy ishning yuragi hisoblanadi.
– Tushundim, – dedi Abdulloh va: “Bismillah”, – deya yozishga kirisharkan, ichida duo o‘qidi: “Robbi ishrohli sodri, va yassirli amri, vahlul u’qdatan min lisani, yafqohu qovli”.
Abdulloh o‘qigan bu duo Toha surasining 25  – 26-oyatidir.
Aytiladiki, Muso alayhissalom fir’avn huzuriga Allohning amrini bajarmoq uchun – Tavhidni yetkazmoq uchun yo‘l oldi.
Va mazkur duoni o‘qidi: “Robbim, O‘zing qalbimni keng qilgin, ishimni oson ayla! Tilimdagi tugunni yech: so‘zimni anglasinlar!”
Alloh taolo payg‘ambarimiz Muhammad sollallohu alayhi va sallamga vahiy yo‘li ila Muso alayhissalom qissasini bildirdi, Muso alayhissalom o‘qigan buyuk duoni o‘rgatdi. Qur’oniy bu duo katta va mushkul ish qarshisida turgan har bir mo‘min uchun Allohga yolvorish, Undan yordam so‘rashning eng to‘g‘ri, eng ishonchli yo‘li bo‘lib qoldi.
Abdulloh ham bo‘lib o‘tgan voqeani bayon etishga kirishar ekan, shu duoni o‘qidi, qalban Allohga tavajjuh etdi.
Abdulloh tergovchining ta’limiga tayanib, tushuntirish xatida dastlab o‘zini tanishtirdi, soxta guvohlik yoki ko‘rsatma bermasligini aytdi, keyin voqeani bayon qildi. Voqea juda qisqa edi, cho‘zib yozishning imkoni bo‘lmadi: “Bir uyg‘urni bir xitoyi urdi, men mazlumni himoya qildim, xolos”.
Tergovchi tafsilotlarni batafsil o‘rganishini ma’lum qildi, da’vogar jabrlanuvchi hamda guvohlar bilan yuzlashtirishini ta’kidladi, imzolash ishlarini yakunlagach, hujjatlarni papkaga joyladi, advokat bilan Abdullohni qoldirib, xonani tark etdi.
– Tublibey, – dedi Abdulloh. – Sizga telefon raqam beraman, iltimos, uyimga qo‘ng‘iroq qiling. Ota-onamga vaziyatni ayting. Xavotir olmasinlar. O‘g‘lingiz tezda qaytadi, deng, maylimi?
– Albatta, shunday deyman, – dedi Tublibek ko‘zoynagini ro‘molchasi bilan artib. – Mana bu varaqqa raqamlarni yozing.
... Abdulloh kameraga qaytib, o‘z o‘rniga chiqib o‘tirarkan, juda charchaganini his etdi. Sheriklari Aydar va Naynov esa, negadir, o‘zgarib qolgan edilar. Ular Abdullohga ko‘p e’tibor berishmadi.
“Keldingmi?” – ham demadilar. Ularning suhbat mavzularida o‘zgarish bor edi.
Aydar yosh kameradoshga “Kichkina” deb laqab qo‘ydi.
Darhaqiqat, Kichkinaning bo‘yi ham, o‘yi ham, yoshi ham kichkina edi. U Aydar va Naynovning yo‘rig‘idan chiqmay qoldi. Aydar unga juda “g‘amxo‘r” edi: qamoq hayotidagi “qahramonliklar”, o‘g‘rilik “sirlari”, firib berish “mahorati”dan juda ko‘p ma’ruza o‘qirdi, qamoq jargonlarini qo‘llash qoida va o‘rinlarini o‘rgatardi.
Kichkinaning nazarida, Aydar eng aqlli, ustomon odamga aylandi. Naynovning yakkayu yagona muhim ishi Aydarni tasdiqlashdan iborat.
Abdulloh bu davraning odami emasligi avvaldan ma’lum bo‘lgan. Biror “suhbat”ga aralashmagani bois kamera ahliga begonalashdi. Hozir ham tergovdan qaytdi, unga sovuqqon munosabat ana shu begonalik bilan sharhlansa-da, bu boshqa aniq sababga bog‘lanadi. Abdulloh tergov berarkan, Aydar mirshabboshining qabulida navbatdagi “maxsus” topshiriqni oldi.
Jamloqlarda mahkumlar ikki toifaga ajratilgan: terrorchi va jinoyatchi.
Terrorchilarning umumiy ravishda ikki xil sifatlanadi: yuvosh va ashaddiy. Yuvosh terrorchilar tartibotga qat’iy itoatkor, qamoq “bayram” tadbirlarida juda faol, qamoq ishlab chiqarishida jonini berib ishlaydi, namozu ibodatdan oshkora voz kechgan. Ularning eng “namunali”lari mirshablar bilan hamkorlik qiladi va ochiq kufr yoki shirk ila dindan yuz o‘girgan. Yuvoshlar uchun ancha yengilliklar bor, buning tafsilotini keyingi boblarda, Alloh nasib etsa, kitobxonlar bilib olishadi.
Ashaddiy terrorchilar esa qamoqda odam sonidan chiqarilgan mahkumlardir. Ularni mirshablar ham, boshqalar ham oddiy hayvon yoxud zararkunanda hasharot kabi ko‘radi. Hasharot bo‘lganda ham, ko‘proq suvarak, deb o‘ylashadi. Chunki ular ashaddiy terrorist!
Ularning ashaddiyligining birinchi belgisi – mirshablar bilan hamkorlik qilishmaydi. Bu yerda esa: “Menga do‘st emasmisan, demak, dushmanimsan!” qonuni ishlaydi.
Ashaddiylar tamaki, nos chekmaydi, so‘kinmaydi, dindan ham chiqmagan, hamisha ozoda yuradi, mehnatdan bo‘yin tovlamaydi, faqat eng xavfli ishlari: ular bir-birlari bilan gaplashishadi, bir-birlariga qayg‘urishadi, bir burda nonini ham sherigiga ilinadi, ustiga ustak, pichirlab, imo-ishora bilan namoz o‘qiydi, Qur’on qiroat qiladi, bir nuqtaga tikilib qoldimi, tamom, qandaydir zikr bilan mashg‘ul!
Jinoyatchilar va yuvoshlarning qamoq hayotidagi eng muhim vazifasi, aniqroq aytsak, umrining mazmuni ashaddiylarning har daqiqasini mirshablarga yetkazib berishdir. Har bir ashaddiyga biriktirilgan yuvoshlar, jinoyatchilar bor. Ular o‘z nishonlarining uyqudagi xurragi, yel chiqargandagi ovoz desibali, peshob payti necha daqiqa sarflanishi va hakozo daqiq ma’lumotlarni xotiralariga, qalblariga joylab, mirshablarni bundan, albatta, ogoh etishlari shart. Bu ular uchun “farz”, ular uchun “vojib”.
Jinoyatchilarning deyarli hammasi mirshablar bilan hamkorlikda yashaydi. Yashaydi deyapmiz, chunki hayotlari shunday o‘tadi. Bu hamkorlik mahkumlar hayotining ikir-chikirlaridan mirshabni xabardor qilib turishdir. Bu ishni jinoyatchilar yo ochiq, yo pinhon bajarishadi. Ochiq bajaruvchilar hammaga ayon, pinhon faoliyatdagilar esa noma’lum.
Ashaddiy terrorchilar siyosiy va islomiy degan ikki sinfga ajraladi. Ularga belgilangan kundalik maxsus jazolar haqida bizga “qahramonlarimiz” so‘zlashadi, biz esa eng og‘ir azob islomiylarga yo‘naltirilganligini ayta olamiz. Shu sababli, barcha jamloqlarda “islomiy” so‘zi mudhish jaranglaydi, insoniy azoblanishning jami turi shu so‘zga singdirib yuborilgan.
“Islomiy”, “terroristlar” ta’rifi vabodek dahshatli edi. Har bir mahkum ular haqidagi afsonalarni eshitadi va ularni, shubhasiz, tahqirlashi shart. Tahqirlashning eng yumshoq shakli oddiygina so‘kishdir.
Aydar mirshabboshidan kamerada islomiylar haqida gapirish hamda Abdullohni ajratib qo‘yish haqida buyruq olgan edi. Shuning uchun, Aydar Abdullohdan avvalroq kameraga qaytib, xuddi eng kerakli, olamshumul yangilikni bilib olgandek e’lon qildi:
– Anavi Abdulloh islomiy ekan!
Kichkina bu so‘zning dahshatini hali umuman anglamasdi. Shuning uchun angraydi. Naynov esa go‘yo “ajablanib”, qattiq “qo‘rqib”, o‘rnidan sapchib ketdi:
– Yo‘g‘e, rostanmi? Voy ...! – deb so‘kindi. – Uning turqiga qarab, odam debman-a! Hayvon ekan-ku! Cho‘chqa ekan-ku! To‘ng‘iz! Maymun!
Kichkina Naynovning bu “mutaassirligi”dan cho‘chib ketib, shoshib so‘radi:
– Islomiy nima degani? Shunaqa qo‘rqinchlimi?
Aydar Kichkinaga juda “ma’noli”, “ezgin” nigohlar bilan boqdi.
– Bilmasang, o‘zingga yaxshi, – deb “xo‘rsindi”.
– Nega unday deysiz? – deb “astoydil kuyindi” Naynov. – Bola bilsin, kim bilan o‘tiribdi, atrofida kim bor, hammasini bilsin!
Aydar “g‘am”ga botib, javob berishga ulgurmay Abdulloh kelib qoldi. Shu bois, hech kim unga salom ham bermadi, bir so‘z aytmadi. Bir ozdan keyin Aydar temir finjoniga achchiq choy damladi, choy dam yeb, rangi chiqqunicha gazetaga tamaki o‘radi, tamakini yoqdi, ikki marta chuqur tortib, Abdulloh tarafga sezilar-sezilmas tutun pufladi, tamakini esa Naynovga berdi, Naynov ham yutoqib tortdi va Kichkinaga tutqazdi, Kichkina ham faxr bilan tamakini qabul qilib, ehtirom ko‘rsatib, xuddi Aydar va Naynovga o‘xshashga tirishib, tutunni ichiga so‘rdi.
Bu orada “choy ham ko‘tarildi”, shekilli, Aydar o‘z qo‘li bilan quyuq qaynoq choyni finjondan finjonga tashlab, shopirdi. Kamerani choy hidi qopladi, biroq buni mahbuslar sezmasdi: bo‘g‘iq havo, tamaki tutuni bilan bitgan dimoqlar hidlarni ham farqlamay qo‘ygan edi, zotan.
Choyni biroz tindirib, Aydarning o‘zi ho‘pladi, orqasidan tamakini so‘rdi va ko‘zini yumib, juda “huzurlanib” “Oh, oh!” dedi. Undan keyin Naynov va Kichkina ham achchiq choydan ichishdi.
– Bilasanmi, Kichkina, – dedi Aydar salmoqlab. – Men to‘rtinchi o‘tirishimni Rossiyada o‘tkazganman. Tomsk degan joyda bir qamoq bor. E, juda ajoyib u qamoq! Mahkumlar jannatda yashaydi. Qora dori, nasha, aroq, qizlar – hammasi bemalol. Mirshablar mahkumlardan qo‘rqadi. Mahkumlarning kattasini o‘rischalab, bratuxa deyishadi. Bratuxa o‘g‘ridan kelgan buyruqlarni bajaradi. Bratuxaga gap yo‘q! U yerda mahkumlarni mujik deyishadi. Qamoqda hamma narsa mujiklar uchun. Gref, skachuxa, teplota! Iya, sizlar bu gaplarni qaerdan ham tushunardinglar! Bizning qamoqlar unday emas. Tomskdagi qamoqni qora deyishadi. Chunki bratuxa polojeniega qaraydi. Polojenieni ham bilmaysan-ku, a? Tushuntiraman, desam, sochim oqaradi. Xullas, mana bu achchiq choyni Tomskda chifir, deyishadi. ChIFIR degani chay – istochnik filosofii i razuma, degani. Ma’nosi choy falsafa hamda aql manbasi, deganidir.
Aydar gapirarkan, Kichkina unga lol bo‘lib tikilib o‘tirardi. Naynov esa Aydarning bu “hikoya”ga umuman aloqasi yo‘qligini yaxshi bilardi, chunki Aydar hech qachon Tomskda bo‘lmagan, u ham qaysidir kazzobdan shu rivoyatni eshitib, yodlab olgan edi. U bu “rivoyat”dan yangi qamalganlarni aldash uchun foydalanadi.
– Shunaqa, – deb Aydarni ma’qulladi Naynov. – Bizning qamoqlar ham qachondir qorayarmikin?
– Yo‘q, bu juda qiyin, – dedi “qayg‘u” bilan Aydar.
– Nega, axir? – dedi bu holdan chindan achinib Kichkina.
– Chunki bunga islomiylar aybdor, – dedi Aydar, nihoyat.
Abdulloh hali qamoqda “islomiy” so‘zini mahbusning tilidan eshitmagan edi. Hozir bu so‘zdan seskanib, “yarq” etib, Aydarga qaradi.
Aydar buni sezdi, Abdullohni bezovtalantirganidan ichida xursand bo‘ldi, lekin o‘zini bilmaganga olib, davom etdi:
– Islomiylar davlatning dushmani, xalq xoini, – dedi u ovoziga jiddiy tus berib. – Ular biz uyg‘urlarni ko‘ra olmaydi, buyuk Xitoyga qarshi kurashib, davlatni egallashni istashadi.
– Islomiylar ham odammi? – deb so‘radi Kichkina. U savolni shunday berdiki, Aydar ham, Naynov ham kulgidan o‘zlarini bazo‘r to‘xtatishdi.
– Odam, albatta, o‘zimizning uyg‘ur ular ham, – deb javob berdi Aydar.  – Faqat tashi odam, ichi hayvon. Vahshiy. Odamxo‘r. Qonxo‘r.
– Yo‘g‘e! – dedi ko‘zlarini katta-katta ochib Kichkina. Ayni paytda u ham, Aydar ham o‘zlarining odam o‘ldirib, qamoqqa tushishganini unutgandilar, go‘yo. Islomiylar, ularning nazdida, odamxo‘r, bu jinoyatchi qotillar esa qanotsiz farishtaning o‘zginasi!
– Ularni qattiq qiynashadi, chunki ular shu qiynoqlarga loyiq, – dedi ishonch bilan Aydar. So‘ng maroq bilan gapirishga kirishib ketdi. Shunday maroq bilan gapirdiki, biror gapini u shu qadar lazzatlanib aytmagan edi.  – Islomiylarni azoblash tergovda boshlanadi. Ularning dumi juda uzun. Bittasini qo‘lga olsang, mingta sherigi chiqadi isqirtlarning. Tergovda tovoniga urishadi. Yelimxalta kiydirishadi, avval qo‘lidan, keyin oyog‘idan osib, kaltaklashadi. Boshidan ossa ham bo‘lardi, xaxaxaxa! Agar sheriklarini aytmasa, jinoyatini tan olmasa, oyog‘ining orasidagi ikkita tuxumini aylantirib, qattiq ip bilan bog‘lashadi, u ipni esa kalta qilib, orqasiga kishanlangan qo‘lining barmoqlariga ulashadi. Qani, keyin ham jinoyatga iqror bo‘lmay ko‘rsin-chi! Iqror bo‘ladi, onasini emib yotgan paytidan boshlab, so‘nggi nafasigacha bo‘lgan har daqiqani eslab, tergovchiga sayraydi. Yana bir yo‘li: ularning orqa teshigiga yelimtayoq tiqishadi. Yoki mirshabtayoqqa achchiq qalampir yoki yopishqoq yelim surib qo‘yilsa, nima bo‘ladi, bilasanmi? Dod, deydi-da! Tergovda ularning qovurg‘alari, oyoq-qo‘li, burni sinishi, boshi yorilishi eng yaxshi qiynoq. Ana shunaqa!
Abdulloh bu gaplarni eshitib, nafasi siqa boshladi, qo‘llari qaltiray boshladi. Aydar esa zavqu shavqqa to‘lib vaysardi:
– Islomiylarning tergovi bir taraf, kamera va jamloq bir taraf, – deb Aydar gazeta parchasiga yangitdan tamaki o‘rashga kirishdi. – Kamerada yigitlar ularni tepib tashlashadi, xojatxonani tozalashadi, idish-tovoq yuvadi. Jamloqda esa eng og‘ir ishlarni qilishadi: g‘isht quyishadi, pishirishadi, yuklashadi. Ohak tayyorlashadi, rangli bo‘yoq tayyorlashadi, beton quyishadi. Har kuni va har hafta, albatta, belgilangan alohida kaltaklari bor. Ularga gaplashish, boshlarini ko‘tarish, osmonga, yon-atrofga qarash mumkin emas. Bir o‘zi yurishlari ta’qiqlangan. Safda yonma-yon o‘tirib qolishsa, tamom! Hollariga maymunlar yig‘laydi. Chunki islomiylar shunga munosib! Ular xalq dushmani! Kommunizmga xiyonat qilishgan! Xudo, Alloh, deb odamlar ongini zaharlashadi. Eng yomoni, ana shu maymunlar sababli bizning qamoqlarda mahkumlar azobda. Hozir jamloqlarda bir million mahkum saqlanadi. Besh yuz mingi islomiy. Qolgan besh yuz ming aybsiz o‘tiribdi. Chunki islomiylarni boshqarish uchun  biz kabi tarbiyali odamlar kerak. Shuning uchun, ko‘chada mirshablar har oyda yigirmata odamni, albatta, qamashi kerak. Shunga majbur. Bunga esa islomiylar aybdor.
Kichkinaning og‘zi lang ochildi. Abdulloh esa har bir gapi uchun Aydarni bo‘g‘ib o‘ldirishga hozir edi, biroq u kutilmaganda xuzunga cho‘kdi, o‘zini bu xuzundan qutqara olmay qoldi.
Faqat: “Allohumakfiniy bi ma shi’ta!” der edi ichida.
Sahih hadisda aytilishicha, bir necha ming yillar avval bir voqea sodir bo‘lgan. Bu voqea payg‘ambarimiz Muhammad sollallohu alayhi va sallamdan ham ilgari yuz bergan.
Rasululloh sollallohu alayhi va sallamning aytishlaricha, qadimda bir podshohning sehrgari bor edi. Sehrgar qarib qolgach, podshohga dedi:
– Hukmdorim, men keksaydim, bir shogird bering, unga sehr ilmini o‘rgataman, o‘lsam, xizmatingizni qiladi.
Podshohning amri bilan bir yosh bolani sehrgarga shogirdlikka berdilar.
Sehr shunday ilm ediki, uni osmondan Bobil shahriga tushgan ikkita farishta odamlarga o‘rgatishgan. Farishtalarning ismi Horut va Morut edi. Ular sehr ilmini o‘rgatishdan oldin: “Bu katta gunoh, uni o‘rganish, sehr qilish kufrdir. Bizning ishimiz fitna qilishdan iborat”, – deyishardi. Biroq odamlarning kofirlari sehrni o‘rganaverishdi, Allohga kufr keltirishdan qo‘rqmadilar. Ular sehr vositasida, asosan, er-xotinlarni bir-biridan sovutishardi, ajratishardi. Allohning izni bilan sehr orqali insonlarga biroz ziyon-zahmat yetkazishardi.
Maqsadlari odamlar ustidan hokim bo‘lish edi. Bu hodisa Sulaymon alayhissalom davrlarida sodir bo‘ldi. Alloh taolo Sulaymon alayhissalomga barcha dev va jinlarni bo‘ysundirib berib, sehrgarlarning naqadar zaifligini odamzodga yaqqol ko‘rsatib qo‘ydi. Lekin qalbi kufr sababli qulflanganlar sehr bilan mashg‘ul bo‘lishardi, ba’zi kofir podshohlar esa maxsus sehrgar xizmatidan foydalanganlar.
Hadisi sharifda aytilayotgan hikoyatda ham bir kofir podshohning sehrgari haqida gap boryapti.
Sehrgarning shogirdi har kuni darsga borib yurdi. Bir kuni yo‘lda rohibga uchradi. Rohib mo‘min edi. U bolaga Allohning dinini, tavhidni o‘rgata boshladi. Bola sehrgardan ham, rohibdan ham bir xilda ilm olib yurdi.
Bir kuni bola rohibning suhbatida uzoqroq qolib ketdi. Sehrgar: “Nega kechikding?” – deb so‘radi. Bola javob bermadi, sehrgar darg‘azab holda bolani urdi. Ertasi kuni bola rohibga bo‘lgan voqeani aytib berdi.
“Ozurda bo‘lma, – dedi rohib. – Yana kechiksang, sehrgarga uyimda ushlanib qoldim, de. Ota-onang nega kech kelding, deb so‘rasa, sehrgarning huzurida qolib ketdim, degin”.
Shu tariqa, bola sehr va tavhidni bir vaqtda uzoq vaqt o‘rgandi. U bu ikki yo‘lning qaysi biri haqligi to‘g‘risida bosh qotirar edi. Bola yo tavhid, yo sehr yo‘lidan ketishi kerakligini qat’iyan tushunayotgan edi. Ana shunday ziddiyat ichida yurganida unda bu ikkidan birini tanlashiga yordam beradigan voqea sodir bo‘ldi.
Shahar ko‘chalaridan birini juda bahaybat bir maxluq to‘sib qo‘ydi. Bu maxluqni ba’zilar ho‘kiz edi, deyishadi. Odamlar maxluqdan qo‘rqib, ko‘chadan o‘ta olmay qolishdi.
O‘sha payt bola darsga ketayotgan edi. U maxluqqa duch kelgach, qalbida zarracha ham qo‘rquv yo‘qligini bildi. Yerdan kichkina toshni oldi-da, Allohga duo qilib: “Allohim, menga haqni ko‘rsat! Rohib yoki sehrgardan qaysi biri to‘g‘ri yo‘ldaligini namoyon et! Agar rohibning yo‘li to‘g‘ri bo‘lsa, shu maxluq yo‘lni bo‘shatsin va bu yerni tark etsin!” – dedi-da, toshni maxluqqa otdi. Maxluq esa indamadi, balki, ko‘chani bo‘shatdi, sekin yurib, shahardan tashqariga chiqib ketdi. Bolaning bu ishi shov-shuv bo‘ldi. Odamlar uning qoshiga har xil muammolar bilan kela boshladilar. Kimdir pes, kimdir shol, kimdir ko‘r, kimdir kar bo‘lsa, bola Allohning nomi bilan ularni davolayverdi. Rohib bolaning oldiga kelib: “Ey shogirdim, sen mendan o‘zib ketding, juda baland maqomga erishding, endi boshingga juda ko‘p sinovlar, balolar keladi, hech kimga mening ismimni ayta ko‘rma!” – deb tayinladi.
Yurt podshohining yaqinlaridan birining ko‘zi ko‘rmay qoldi. Unga bola haqida aytishdi. Podshohning qarindoshi bolaning oldiga kelib: “Iltimos, ko‘zimni davola”, – dedi. Bola: “U holda, olamlarning yakka Robbisi, sherigi, o‘xshashi, tengi bo‘lmagan, har bir ishning Egasi Allohga iymon keltir! Shundagina men seni davolay olaman”, – dedi. Ko‘r odam darhol iymon keltirdi, koinotni, butun borliqni yolg‘iz Alloh yaratgani va insonlar Allohning yo‘lidan yurishlari shart ekanligiga iymon keltirdi. Bola esa Allohning nomini aytib, uni davoladi.
Podshoh ko‘r bo‘lgan qarindoshining ko‘zlari qayta ko‘rayotganidan xabar topdi. Uni chaqirib, bu ishni kim qilganligini so‘radi. Qarindoshi aytishni istamadi, biroq qiynoqdan qo‘rqib: “Meni bir yosh bolaning Robbisi davoladi”, – deb sirni aytib qo‘ydi. Podshoh bolani huzuriga chorlatdi.
“Sen juda kuchli sehrgar bo‘lib yetishibsan!” – dedi bolaga.
“Bu sehr emas, – dedi bola. – Bu Allohning marhamati, zotan, kasallikni beradigan ham Alloh, shifo ato etadigan ham Allohdir!”
Podshohga bu gap yoqmadi.
“Men sening Robbingman, – dedi qahr bilan. – Allohdan voz kech!”
“Yo‘q, – dedi bola. – Sen oddiy bandasan, Alloh esa butun olamning yakka Robbisidir. Uning sherigi yo‘q!”
Podshoh bolani qo‘yib, o‘z qarindoshiga yuzlandi: “Sen ham shu bolaning Robbisiga iymon keltirdingmi?” – deb so‘radi. “Ha”, – dedi qarindoshi.
“Tezda bu dindan qayt! – deb buyurdi podshoh. – Aks holda, seni o‘ldiraman!”
Biroq podshohning yaqini dinidan qaytmadi, podshoh jallodlarni chaqirib, uni arralashni amr etdi. Jallodlar uni arralab, bir necha bo‘lakka bo‘lib tashlashdi, hammayoq qonga belandi.
Podshoh yana bolaga qarab: “Senga Alloh haqida kim gapirib berdi?” – deb so‘radi. Bola: “Aytmayman”, – dedi. Podshoh bolani azoblashni buyurdi. Bola qiynoqlarga chidolmay rohibning ismini aytib qo‘ydi.
Rohibni tezda podshoh saroyiga keltirdilar. Podshoh unga ham dindan qaytishni buyurdi. Rohib esa: “Allohdan bo‘lak iloh yo‘q!” – dedi. Podshohning buyrug‘i bilan uni ham azoblashdi va arralab o‘ldirishdi. Yerda rohibning qonga g‘arq bo‘lgan, parchalangan badani, suyaklari yotardi. Podshoh esa bolaga: “Ko‘rdingmi? – dedi. – Sen ham diningdan qaytmasang, shu ahvolga tushasan!”
Bola esa: “Allohdan bo‘lak iloh yo‘q!” – dedi. Podshoh g‘azab otiga mindi, u, albatta, bolani dindan qaytarishga qasd qildi. Chunki butun mamlakatga bolaning dovrug‘i tarqalib, Allohni taniyotganlar ko‘payib borayotgan edi. Podshohning nazdida, bolani o‘ldirishdan ko‘ra qo‘rqitib, o‘ziga bo‘ysundirish maqbul ko‘rindi. Shuning uchun o‘z askarlaridan bir nechasini chaqirib, amr qildi: “Bolani toqqa olib chiqing, yaxshi gapiring, qo‘rqiting, dindan qaytsin, qaysarlik qilsa, cho‘qqidan pastga uloqtirib yuboringlar!”
        </item>

        <item>
            – Bilasizmi, xonim, – dedi Xo‘ja Alining xotini Anjelinani diqqat bilan tinglagach. – Biz uy ayollarimiz. Siz aytayotgan ko‘p gaplarga aqlimiz yetmaydi, erimiz so‘ramasa, biror masalada maslahat ham berolmaymiz. Chunki biz ayollarning farz ibodatdan keyingi eng muhim ishi – farzand dunyoga keltirish, uni parvarishlash, tarbiyalash, erning xizmatini qilish va uy ichini ozoda, batartib, sarishta saqlab, borni oshirib, yo‘qni yo‘ndirishdir. Ayollarning jamiyatdagi o‘rni, ularning huquqini ta’minlash kabi tumtaroq safsatalardan shaxsan mening ensam qotadi. Huquq talab qilib ko‘chaga chiqqan xotin shu qadar oqila, shu qadar jasur ekan, nima uchun bir erni eplay olmabdi? Hayronman. Unday ayollarning ichiga shayton uya qurib olgani aniq.
Anjelina Zaynab xonim suhbatidan so‘ng, muslimalarga chuqur ehtirom ila qaray boshlagan edi. Shuning uchun, Xo‘ja Alining zavjasi aytayotgan fikrlarda asos bor, deb o‘yladi.
Holvaning xamirini qorib suhbatlashayotgan xonimdan so‘radi:
– Sabriniso xonim, siz mening nazdimda juda keskin fikrlamoqdasiz,  – dedi nim tabassum bilan. – Axir, ayollarga ham juda noyob salohiyat ato etiladi. Nahotki, bu salohiyat uy ichida uvol bo‘lishi kerak? Ayollar ichida juda ham ilmli shifokorlar, adibalar, muallimalar, hatto, harbiylar yetishib chiqqan. Siz bu haqiqatni inkor etyapsiz. Bu gaplar shaxsiy fikringizmi yoki diningiz shuni talab etadimi?
– Dinim har muslim va muslimaga ilm olishni farz etgan. Islom olamidagi ayollarning fahmu farosati, ilmu ma’rifati tufayli ham Yer yuzini zabt etgan, insoniyatga najot yo‘lini yetkazgan daholar, ulug‘ fotihlar, buyuk mutafakkirlar yetishib chiqdilar, – dedi Sabriniso xonim keliniga tayyor holvani berib yuborarkan. – Ayolning ichki dunyosidagi g‘ayritabiiy quvvatni inkor etmayapman. Mening e’tiqodim shuki, nomahram erlar orasida yurgan ayol juda katta yo‘qotishlarga yo‘liqadi. U, avvalo, hayosidan ayriladi. Alloh berkitishni buyurgan a’zolarini begona erkaklarga ko‘z-ko‘z etib, Robbisini norozi qiladi. Onasi ochiq boldir va sonlar, yalang‘och yelka, o‘ralmagan bo‘yin, ro‘molsiz bosh bilan, shahvat uyg‘otuvchi atirlar sepgan holda begona erlar orasida yurganini ko‘rgan o‘g‘illar mardlikni, rashkni, hamiyatni boy beradi, qizlar esa oilaga mehr berishdek ichki, tabiiy zavqdan ayrilib, umrini ko‘cha uchun ziynatlanib o‘tkazadi. Qarang, bugun yigitlar xotinchalish, qizlar erkakshoda! Chunki  jamiyatda nomahram er va xotinlar aralashib ketdi. Ayollar o‘z salohiyatlarini, kim bo‘lishlaridan qat’iy nazar, islomiy ruxsatlar hududida namoyon etsin. Tabib bo‘lsin, olima bo‘lsin, tijorat qilsin, biroq Allohning chegaralarini buzmasin. Hozir odamlarga bu to‘g‘rida gapirish juda ham erish tuyuladi. Hatto, musulmonlar bu qonunni qabul qila olishmaydi. Ayollar erkini bo‘g‘yapsanmi, deyishadi. O‘rta asrlarda yoki g‘orda yashashni istaysanmi, deyishadi. Unday emas, har qanday muslima o‘z qobiliyatini Allohning amriga muvofiq yuzaga chiqarsin, kuchini er, farzand g‘amxo‘rligi va boshqa musulmonlarning manfaati uchun yo‘llasin. Shunchaki, tirikchilik yoki zerikmaslik uchun ishlaydigan har qanday ayolga, ayniqsa, muslimalarga achinaman.
– Juda ham boshqacha qarashlar, – dedi Anjelina. – Siz o‘z fikriga, qat’iy e’tiqodga ega ekansiz. Ochig‘i, xulosalaringizga hozir munosabat bildira olmayman. Ularni xato yoxud to‘g‘ri, deyish shaxsan men uchun qiyin. Ayting-chi, sizning bunday mustahkam yondashuvingiz qay tariqa shakllandi? Oila muhiti, olgan ta’limingiz yoki yashash jarayoni – qaysi biri sizni shu nuqtaga olib keldi?
– Gaplarimdan xafa bo‘lmang, mehmon, – deb jilmaydi Sabriniso xonim. – Siz aytayotgan sabablar bilan qat’iy bir nuqtani topish mahol bo‘lsa kerak. Men ertaga Allohimning qarshisida turib hisob berishim haqida o‘ylayman va bu meni ana shunday e’tiqod ustida sobit etadi. Erim Xo‘ja Ali asliga nisbatan juda yosh ko‘rinadi. Uni hamma ellikka ham to‘lmagan, deb o‘ylaydi. Holbuki, u oltmishdan oshib ketgan. Biz bundan qirq uch yil avval turmush qurdik. O‘shanda Xo‘ja Ali juda ko‘rkam, baquvvat edi. U o‘n to‘qqizni qoralagan, men o‘n sakkizga to‘lgandim. Sizga ikkimiz boshimizdan nimalarni o‘tkazganimni aytib beraman, shoyad, aytayotganlarimni yaxshiroq anglasangiz!
... Xo‘ja Ali madrasada o‘qir edi. Musulmonlar mavzesidagi madrasani “Dorul huffoz” deb atashardi. U yerda, asosan, Qur’on ta’limi berilardi. Xo‘ja Ali o‘n olti yoshida Qur’onni hifz etdi. Keyin qandolat sirlarini o‘rganish uchun Buxoriy holvachiga shogird tushdi. Xo‘ja Alining otasi Xo‘ja Asqar kambag‘al, lekin juda muxlis odam edi. U tirikchilikka ko‘p e’tibor bermasdi, tabiatan boqibeg‘am edi. Xo‘ja Asqarni tanbal yoki ishyoqmas deya olmasdilar, chunki u din ulamolari, ilmi toliblar va masjid xizmatlari uchun yelib ketadi, xotini Nigor nolisa: “Iltimos, nolima, xotin, nima qilay, pul topishga hech qiziqa olmadim. Rizqimizni Alloh beryapti-ku. Mana, o‘g‘limiz qori bo‘ldi”, – deb taskin beradi.
Oila esa katta: besh o‘g‘il, uch qiz. Xo‘ja Ali uchinchi farzand. U juda mehnatkash, tirishqoq. Akalari ham har xil hunarmandlarga shogird tushdilar.
Biz ular haqida ko‘p to‘xtalmaymiz, chunki Xo‘ja Alining taqdiri haqida yozyapmiz.
Xo‘ja Ali ikki yilda uyiga bir-ikki rupiy ko‘tarib kela boshladi. O‘n to‘qqiz yoshida esa ustozining mahallasidagi bir qizni ko‘rib, esidan ayrilib qoldi, go‘yo. Bu uning qiz bolaga nisbatan ilk talpinish tuyg‘usi edi. Buxoriy holvachi eng zehnli, eng yaxshi shogirdining xayolchanligini sezdi va gap nimada ekanligini darhol payqadi. Biroq tekshirishga qaror qildi. Bir haftadan keyin Xo‘ja Ali mis qozonga erigan shakarni emas, dog‘lanmagan yog‘ni uchinchi marta quyib yubordi. Keksa qandolatchi shogirdining bilagidan ushlab, o‘zining xonasiga sudradi. Boshqa shogirdlar hadiksirab qarab qolishdi. Usta eshikni zichlab yopdi. Xonaningning yarimdan ko‘pini bir tirsak ko‘tarilgan so‘ri egallaydi. So‘ri o‘rtasida xontaxta va atrofida ko‘rpacha. Devorda o‘yma tokchalar, kitoblar, chala yongan shamlar. Taxmon.
Usta xontaxtaning to‘riga o‘tirdi. Shogirdga sinovchan tikildi.
– Xo‘ja Ali, – dedi muloyim.
Xo‘ja Ali bo‘yi cho‘zilib, soqoli biroz qalinlashgan, peshonasida husnbuzar, tomog‘ida esa “kekirdagi” bo‘rtgan, yelkasi kengayib, yigitning o‘ziga ham xuddi noqulaylik tug‘dirayotgandek. U qilgan xatosidan iztirobda, boshini egib, yelkasini bukib olgan, ikki qo‘li orqasida. Boshidagi salla ham o‘ng yonga biroz qiyshaygan, qalin qo‘ng‘ir sochlar esa sallaning tagidan toshib, peshonasiga kokil bo‘lib tushgan, quloq, bo‘yinlarini ham yopgan.
Usta shogirdi xushsurat yigit bo‘lganini ko‘nglidan o‘tkazdi. Bu yoshda yigitlarning xayolida nima bo‘lishi mumkin?!
– Xo‘ja Ali, boshingni ko‘tar, bolam, – dedi yana Usta. Shogird boshini biroz ko‘tarib, ustoziga xijolatomuz boqdi. – O‘g‘lim, sen bilan ochiq gaplashaylik. Sira qo‘rqma, xo‘pmi?
– Xo‘p, – dedi Xo‘ja Ali. U o‘zini oqlashga ham uyalayotgan edi.
– Qani, o‘tir, – dedi Usta. Shogird shippagini yechdi, qo‘lini qovushtirib, ustozi ko‘rsatgan joyga cho‘kdi.
– Bolam, hamma shogirdlarimga qattiqqo‘lman, – dedi Usta shoshilmay. – Lekin nimani o‘ylayapsizlar, nimani xohlayapsizlar, kayfiyatingiz qanday – hammasini baholi qudrat kuzataman. Alhamdulillah, har biringiz ixlos bilan, mehr bilan, ishtiyoq bilan ishlaysiz, o‘rganasiz. Aks holda, kelganingiz kuniyoq haydab yuborardim. Ish paytidagi xatolaringizni doim ma’zur tutaman. Zotan, siz sovuqqonlik, befarqlik bilan yoki qasddan emas, noxosdan xato qilasiz, bu kechirishga loyiq. Ixlos – eng muhimi, mahorat Alloh nasib etsa, qo‘lga kiradi. Sening bir haftada bir emas, bir necha marta sahvga yo‘l qo‘yishing ham qasddan yoki loqaydlikdan emas, boshqa sababdan sodir bo‘ldi. O‘sha sababni aytasanmi?
Xo‘ja Ali indamadi, lekin “duv” qizardi. Usta nishonda adashmaganiga ishonch hosil qildi va so‘radi:
– Bolam, uyalmasdan ayt: u kimning qizi?
Xo‘ja Ali Ustadan bu savolni kutmagan edi, shuning uchun, dovdiradi, joyida o‘tirolmay qoldi, hayosi uning haroratini ko‘tarib yubordi, yonoqlar qip-qizarib, ovozi qaltiradi:
– Yo‘g‘e, ustoz... Yo‘g‘e, haligi...
– Bolam, Abdulhayning qizimi? – shogirdning holatiga e’tibor bermagandek navbatdagi savolni ro‘para qildi Usta. Xo‘ja Ali yo‘q, deb bosh qimirlatdi. Usta esa shogirdi shu mahalladagi oshiq bo‘lganiga amin edi. Chunki yetti kun sahardan oqshomgacha shu yerda kun o‘tkazayotgan yigit Kashmir go‘zalini tushida ko‘rib, sevib qolmas, harqalay.
Keksa holvachi bo‘yi yetgan qizi bor xonadonlarni birma-bir aytaverdi.
– Shayx Qosimning qizimi? – degan edi, Xo‘ja Alining ko‘zi charaqlab ketdi, boshini ko‘tarib, hatto, ovozini xiyla balandlatib:
– Ha! – deb yubordi.
Ustoz shogirdning beg‘ubor holatidan zavqlanib, beozor kuldi:
– Yaxshi, bolam, katta qizimi? Yaxshi. Sen iloji boricha ko‘nglingni xotirjam qil, men otang bilan maslahat qilay, sovchilikni tezlashtiray.
Xo‘ja Ali bunday lutfni hech kutmagan edi, uning nazarida, Usta uning tushida so‘radi, sovchilik haqida aytdi.
Buxoriy holvachi Xo‘ja Ali bilan gaplashib bo‘lgach, ko‘cha yaktagini kiyib, chiqib ketdi. Shogirdlar, hatto, xalfa (Ustaning o‘rinbosari) Xo‘ja Alini o‘rab olib savol bera ketdilar:
– Nima bo‘ldi?
– Usta nima dedi?
– Jazoladimi?
– Usta qaerga ketdi?
Xo‘ja Ali hech kimga javob bermadi, faqat o‘ziga o‘zi iljaygani iljaygan edi.
– Bu savdoyi bo‘lib qolibdi, – dedi Xalfa, nihoyat. – Hamma ishga!
Xo‘ja Alining yuragi dukurladi. Kimnidir ko‘rgisi kelyapti. Qandolatxonadan sekin sirg‘alib chiqdi, oyog‘i uni Shayx Qosimning bog‘ hovlisiga olib ketdi. Faqir bo‘lsa-da, Shayxning mehmoni ko‘p: kosibu hunarmandlar, olimu talabalar, yoshu qari dam-badam kiradi, chiqadi.
Yigit orqa eshikka o‘tdi. Bu yer xilvatroq. Ko‘chadan ichkariga yo‘lak bilan kiriladi.
Shu yerda Xo‘ja Ali qizni tasodifan, bir marta, yon tarafdan ko‘rdi. Uning xayolida bir go‘zal qiyofa qoldi. Endi faqat shu chehraga termilib o‘tirishni istardi u. Boshqa hech narsa kerak emas: holva ham, novvot ham, pashmak ham, parvarda ham!
Uxlasa ham, tushida qizning yon tomondan uzorini ko‘radi.
Hozir u yo‘lak qarshisiga kelib o‘tirdi. Zora, qiz adashib bo‘lsa ham, ko‘chaga chiqsa! Hech bo‘lmasa, bir marta, bir martagina jamolini ko‘ra olsa!
Yigitning ko‘ngli toqatsizlikdan yonayotgan edi. U oqshomgacha Shayx Qosimning bog‘ hovlisining devoriga tikilib vaqt o‘tkazdi. Aslida, vaqt o‘tganini u idrok etmadi. Peshinni ham, asrni ham, shomni ham qazo qildi, holbuki, namoz o‘qish yodidan mutlaqo faromush bo‘ldi. Yigitning ko‘zlari esa hamon devorda.
Kimdir yelkasiga sekin qo‘lini qo‘ydi. Xo‘ja Ali oyog‘ini quchoqlab, iyagini bilagiga qo‘yib o‘tirgan edi, cho‘chib qaradi: tepasida Usta turibdi!
– Assalomu alaykum, Usta!.. – deb sakrab turib ketdi Xo‘ja Ali.
– Va alaykum assalom, – sokin alik oldi Usta. – Namozlarni o‘qidingmi, bolam?
Xo‘ja Ali shu ondagina farz ibodatlarini unutganini esladi.
– Yo‘q, unutibman, Ustoz, – dedi iztirob bilan.
– Ovqat yedingmi? – yana so‘radi Usta.
– Ovqat? Yo‘q...
– Uyingga bor, ota-onang xavotir olmasin, qazo namozlaringni ham o‘qi, qoldirib yuborma, maylimi?
– Xo‘p, albatta, Ustoz!..
Xo‘ja Ali shoshib yo‘lga tusharkan, Usta uni to‘xtatdi:
– Darvoqe, bolam, biz shayx Qosim bilan gaplashdik, ertaga yana kelamiz, javobini aytishadi. InshaAlloh, shayx senga qizini beradi.
Xo‘ja Ali to‘ygacha hayajonda yurdi. Xayriyat, kattalar yigirma kunda to‘yni o‘tkazishdi, Buxoriy holvachi o‘rtada turgani uchun ish juda oson ko‘chdi.
To‘ydan so‘ng, bir oydan o‘tib, Xo‘ja Ali ishga keldi. Endi uni tanib bo‘lmasdi: u sherday kuchga to‘lgandi, ishlab charchamasdi.
Sabriniso Xo‘ja Ali kutganidan a’lo chiqdi. Kelinchak kambag‘algina oilaga fayz kiritdi. Xo‘ja Alining ikki akasi hali bo‘ydoq edilar, ota ularga ham qiz izlab qoldi.
Bir yilga bormay, ular uylanishdi.
To‘y juda ixcham o‘tdi.
Hindistonda iqtisodiy inqiroz behad kuchli. Boylarning ham beli ingichkalab ketgan. Qolaversa, Islomda to‘ydan murod nikoh e’loni va ehson bo‘lgani uchun Xo‘ja Asqarning o‘g‘illari valimasiga faqat eng yaqinlar kelishdi.
Kelasi bir yilda ikki aka ayollari bilan alohida chiqishdi. Oilada Xo‘ja Ali ota-ona xizmatida qoldi. U juda mamnun edi.
Ayoli Sabriniso juda mehnatkash, siniqdil va ibodatgo‘y edi. Nafl ro‘za va namozlar o‘qigani erini rag‘batlantirardi, ulamolar suhbatida bo‘lishga chaqirardi, “Ko‘p ishlamang, kam, lekin barakali ishlang, baraka esa Allohning zikrida!”, – der edi eriga.
Xo‘ja Ali uylanib, hayotiga rang, mazmun kirganini sezdi. Ustaning duosi bilan uyida qandolatxona ochdi. Ayoliga ham hunaridan o‘rgatdi. Sabriniso homilador holida ham mehnat qilardi. Ishlayotganida esa labi tinimsiz qimirlaydi. U bu holda yo Qur’on, yo biror duoni o‘qiydi.
Besh yil ichida yosh oilada ikki o‘g‘il tug‘ildi. Xo‘ja Asqar juda mamnun, dasturxoni to‘lib-toshmasa-da, har kungi yeguligi uchun Allohga shukur etadi.
O‘shanda Sabriniso uchinchi farzandiga yukli edi. Xo‘ja Ali shirinliklarini shahar markaziga eltib sotishni o‘rgandi.
Navbatdagi savdoda u mijozi bilan tortishib ketdi. Bu nusxa Xo‘ja Ali bilan janjallashgani kelgan edi.
– Shirinliging aynigan ekan, – dedi o‘sha mijoz labini do‘rdaytirib. – Tashlab yubordim.
– Kechiring, sohib, sizni eslolmadim. Qachon mendan xarid qilgansiz?  – deb so‘radi ajablanib Xo‘ja Ali.
– Eslay olmaydigan bo‘lib qoldingmi? – mijoz vajohat bilan Xo‘ja Aliga yaqinlashdi. Xaridorning dumaloq va semiz yuzi, osilgan tog‘oraday qorni, betartib va qazg‘og‘i toshib chiqqan sochlari va didsiz kiyinishi u haqda beixtiyor salbiy taassurot uyg‘otar edi. Xo‘ja Alining bunday odamlar bilan tortishishga vaqti yo‘q, murosaga qaror qildi:
– Mayli, sohib, yanglishayotgan bo‘lsangiz-da, sizga tekinga shirinlik beraman, – dedi iloji boricha o‘zini bosib. – Qanday shirinlik olasiz?
– Sen meni jinni deyapsanmi? Men tilanchi emasman, o‘z haqimni so‘rayapman! – xaridor ovozini ko‘tardi. – Sen yolg‘onchi ekansan!
Xo‘ja Ali bu odamning niyati yaxshi emasligiga amin bo‘ldi.
– Menga qara, – dedi jiddiylashib. – Nima xohlayapsan? Maqsading nima?
– Maqsadim seni jag‘ingni ezish! – dediyu xaridor Xo‘ja Aliga musht soldi. Xo‘ja Ali chap berishga ulgurdi va raqibining meshday qorniga javob zarbi yo‘lladi.
Ikki daqiqadayoq meshqorin yerga dumaladi. Shuni kutib turgandek, olomon yig‘ildi. Orada kimdir:
– Odamlar! Musulmonlar hindlarni uryapti! – deb baqirdi.
– Nima?
– Qani?
– Qaerda?
Hamma tomondan odam yog‘ildi: hindlar, musulmonlar Xo‘ja Alini o‘rab oldi. Yerda yotgan “xaridor” bir amallab turarkan jarbdiyda ovozda baqirdi:
– Manavi meni kofir hind dedi! Urdi!
Endi tumonatni boshqarib bo‘lmaydi. Hindlar qiy-chuv bilan Xo‘ja Aliga yopirildi.
Kimdir Xo‘ja Alining qo‘lidan tortib olomon ichidan sug‘urib chiqdi.
– Tezda bu yerdan qoch! – dedi uni qutqargan kishi. U sersoqol o‘rta yashar musulmon edi.
– O‘ylanma! Tezda ket! Bu yer sen uchun xavfli!
Xo‘ja Ali boshqa iloji yo‘qligini bilib, olomondan tezda uzoqlashdi. Odamlar orasida esa dahanaki olishuv qizib borardi.
– Musulmonlar haddan oshyapti!
– Ularni haydash kerak!
– O‘rnini bilib yursin ular!
– Qani anavi zo‘ravon?
– Ur uni!
– Musulmonlarda ayb yo‘q!
Mushtlashuv boshlandi: hind musulmon bo‘lsa, bas, urishni, mayib qilishni istar edi. Olomon shovqin ko‘tardi, shaytoniy vasvasa hammaning esini olib qo‘ydi.
Birov tosh bilan, birov so‘yil, birov pichoq bilan bir-biriga hujumga o‘tdi.
Politsiya yetib keldi, havoga o‘q uzildi, urushayotganlar birma-bir hibsga olindi.
Bu mojaro, aslida, birinchisi ham, oxirgisi ham emasdi, faqat bu hududda hind-musulmon to‘qnashuvi deyarli sodir bo‘lmas edi.
– Bu qanday bema’nilik! – tezkor majlisda politsiya boshlig‘i Mukesh Mukrining fig‘oni falakka chiqdi. Chunki qamoq to‘lib ketdi, vaziyat izdan chiqishiga bir bahya qoldi. – Bu ishning ortida kim turibdi! Hammasini aniqlang! Aybdorni kim bo‘lishidan qat’iy nazar, javobgarlikka torting! Mening hududimda bunday xunrezlikka yo‘l qo‘ymayman!
– Mukesh sohib, – eshikni qiya ochib mo‘raladi politsiya boshlig‘i yordamchisi.
– Ha! – dedi Mukesh asabiy.
– Sizni hokim o‘rinbosari chaqiribdi.
Bosh zobit aynan shu masalada hisobot berishini bilib, dastlabki ma’lumotlarni olib, hokim idorasiga bordi.
– Mukesh sohib, sizning uzoq yillik mehnatlaringizni biz hamisha qadrlaymiz, – dedi uni o‘z xonasida qabul qilgan hokim o‘rinbosari. Bosh zobitni uning o‘ta xotirjamligi hayron qoldirdi. Chunki u amaldorni asabiy yoki g‘azabnok holda ko‘rishini taxmin etgandi.
– Tashakkur, janob! – dedi bosh zobit.
– Musulmonlarning hindlarni tahqirlashi haqidagi ishni o‘rganyapsizmi?
– Biz voqeaga aniq nom bermadik, buni oddiyroq qilib, betartiblik, deb atayapmiz, – tushuntirdi Mukesh. – Diniy yoki irqiy adovat ta’rifidan uzoq turganimiz ma’qul, deb o‘ylayman.
– Bu o‘ylashingiz menga yoqmadi, – dedi hokim o‘rinbosari. – Siz ko‘rinib turgan haqiqatni yashirmoqchimisiz? Diniy adovatni xaspo‘shlaysizmi? Musulmonlar hindlarni kofir, mushrik, deb janjal ko‘targanlari hammaga ayon!
Bosh zobit amaldorning bu qadar ishonch bilan gapirayotganidan ajablandi.
– Meni ma’zur tuting, pandit jiy, – dedi ehtirom bilan. – Men, basharti, diniy adovat yuzaga kelgan taqdirda ham buni murosa yo‘li bilan hal etishni istayman. Odamning e’tiqodi bilan hazillashib bo‘lmaydi. E’tiqodga hujum faqat qon to‘kishga yetaklaydi. Sizga biroz noto‘g‘ri xabar beribdilar. Janjal biz tomondan, ya’ni biroz johil hindlar tarafidan chiqarilgan. Bizning shahrimizda musulmonlar juda beozor. Ular o‘z mehnatidan ortib, bosh qashishga vaqt topishmaydi.
Hokim o‘rinbosari bosh zobitni jim tingladi. Xuddi uni ma’qullagandek, chehrasi ochilib:
– Ishlash tamoyilingiz tahsinga loyiq, – dedi. – O‘zim janob hokimga hisobot beraman. Siz ma’lumotlarni qoldirib, xizmatga qaytavering.
– Ijozatingiz bilan, – dedi bosh zobit va xonani tark etdi. O‘rinbosar hokimning huzuriga kirdi.
– Bosh zobitning fikricha, bu oddiy janjal, janob hokim, – dedi ma’lumotlar qog‘ozini hokimga taqdim etarkan.
– Men ham shunday o‘ylayman, – dedi hokim varaqlarga ko‘z yugurtirib. – Siz yangisiz, balki, yaxshi xabardor emasdirsiz, men diniy adovatga qarshi jiddiy kurashaman. Musulmon va hindlar, nasroniylar orasida kelishmovchilik bo‘lmasin, deyman. Yigirma yildan buyon mening shahrimda musulmon yoki hind bir-biriga din sababli ovoz ham ko‘tarmadi. Men bor ekanman, bunga yo‘l qo‘ymayman.
– Hurmatim borgan sari sizga ziyoda bo‘layotir, hokim janoblari! – yaltoqlandi o‘rinabosar.
U o‘z xonasiga qaytdi, toza varaq oldi va quyidagilarni yozishga kirishdi:
“Janob Qora Sinxga.
Men o‘zimga yuklangan vazifani ado etishga kirishdim. Ko‘plab amaldorlarni o‘zimga og‘dirib oldim. Shaharning boy qatlami haqida puxta axborot jamladim. Hind-musulmon to‘qnashuvining birinchi qismini amalga oshirdim.
Bu voqea Kashmirdagi kabi katta qon to‘kish, musulmonlar qirg‘inini keltirib chiqarishi lozim. Biroq shahar hokimi va bosh zobiti eskicha fikrli odamlar. Ikkalasi bolalikdan do‘st emish. Ular diniy adovatga qarshi turishlarini aytib maqtanishdi. Janob Qora Sinxdan bu ikkisiga qanday chora ko‘rish haqida buyruq kutaman. Bizning loyihalarimizga bu ikki qariya jiddiy to‘siqdir.
Hurmat bilan Sariq Josus”.
        </item>

        <item>
            Podshohning amri bilan bolani tog‘ cho‘qqisiga olib chiqdilar. Unga yaxshi gapirdilar, nasihat qildilar, do‘q urdilar:
“Ey bola! Podshoh bilan o‘ynashma! U juda qudratli. Sen sehrgar sifatida uning xizmatida bo‘l. Hayoting farovon, qo‘llaring uzun yashaysan. Allohdan voz kech! Boshingdan bunday vasvasani chiqarib tashla. Aks holda, seni qatl etamiz!”
Bola ularga aytdi:
“Alloh olamlarning yakka Egasi, faqat U ibodatga loyiq. Unga iymon keltiring, najot topasiz!”
Podshohning sarbozlari g‘azablanib, bolani uloqtirish uchun uni ushladilar. Bola: “Allohummakfiyni bi ma shi’ta!”, ya’ni “Allohim, ularga O‘zing xohlagan narsa bilan kifoya qil!” – deb duo qildi. Duo ijobat bo‘lib, cho‘qqi larzaga keldi, barcha zolimlar zilziladan dahshatga tushib, o‘zlari baland tog‘dan pastga “uchib ketdilar”. Bola esa sog‘-salomat podshohning huzuriga keldi. Xalq hayratga g‘arq bo‘ldi, odamlar bolaning Robbisiga Allohga iymon keltira boshladilar.
Podshoh bolani tirik holda ko‘rib ham qo‘rqdi, ham qahr ila quturdi. Yana bir guruh navkarlarga buyurdi: “Buni kemaga solib, dengizning o‘rtasiga elting. Tushuntiring, nasihat qiling, dinidan qaytsin! Qaytmasa, dengizga cho‘ktiring!”
Xizmatkorlar kema dengizning o‘rtasiga borgach, bolaning qo‘l-oyog‘ini bog‘lashdi. Uloqtirishga shay qilib, dedilar:
“Ey bola! Podshohdan qo‘rq! Allohni unut, Robbingdan voz kech! Podshohni xudo qilib ol. U seni mukofotlaydi, Yer yuzida shon-sharaf, davlat va savlat ila yurasan. Aks holda, seni dengizga otib yuboramiz. Nahang oshqozonida hazm bo‘lasan!”
Bola xotirjam turib, ularga shunday javob qildi:
“Ey odamlar! Tavba qiling va yolg‘iz iloh, butun olamning Robbisi Allohga iymon keltiring va taslim bo‘ling! Aks holda, siz va podshohingiz jahannamda yonasizlar!”
Askarlar bolani ko‘tarib, dengizga tashlashga shaylandilar, bola esa: “Allohummakfiyni bi ma shi’ta!” – “Allohim, ularga O‘zing xohlagan narsa bilan kifoya qil!” – deya duo qildi. Dengizda po‘rtana ko‘tarildi, shamol esdi, to‘lqinlar kemani shunday ko‘tardilarki, boladan boshqa hamma dengizga yiqilib, nahang oshqozoniga borib tushdilar.
Bolaning esa qo‘l-oyoqlari yechildi, u kema bilan qirg‘oqqa suzib chiqdi va kofir podshohning oldiga bordi.
Bolani ko‘rgan podshohning toqati toq bo‘ldi, u qatlga hukm chiqardi.
Mamlakatdagi odamlarni katta maydonga yig‘di, bolani bir ustunga chirmab bog‘ladi.
“Ey odamlar! – dedi podshoh. – Mana bu nonko‘r bolaga sehr ilmini o‘rgatishni men buyurdim. Bu bo‘lsa, qandaydir rohibdan bema’ni narsalarni ta’lim oldi. Rohibni shu qilmishi uchun qiymaladim. Endi navbat bolaga keldi. Kim unga ergashgan bo‘lsa, aqlini yig‘ib olsin! Aks holda, hammangizni o‘tda yoqaman!”
Podshoh shunday deb, bolaga yuzlandi:
“Ey ahmoq! Mening xudo ekanimni tan ol! Shunda senga hayot beraman!”
Bola kuldi va: “Ey nodon podshoh! Sendan oldin ham sendan qudratli podshohlar bor edilar. Hammasi o‘ldi. Kofirlari Allohning qahriga uchradilar. Sen ham ulardan bo‘lma! Allohga iymon keltir va taslim bo‘l!” – deb hayqirdi.
Podshoh bu hayqiriqqa chiday olmay, shaxsan o‘zi kamondan bolaga o‘q uzdi. O‘q nishonga tegdi, lekin bola o‘lmadi. Kofir hukmdor yana bir necha bor o‘q otdi, o‘qlar bolaga tegsa-da, sanchilmasdi ham, ozorlamasdi ham.
Bola podshohga aytdi:
“Ey podshoh, senga o‘zimni o‘ldirishning yo‘lini o‘rgataman. O‘qni “Bolaning Robbisi Alloh nomi bilan!” deya menga ot!”
Podshoh xalq oldida o‘z aytganini qila olmayotgani uchun sharmanda bo‘layotgan edi, shuning uchun, g‘azabdan ko‘ziga hech narsa ko‘rinmadi, kamonni o‘qladi va: “Bolaning Robbisi Allohning nomi bilan!” – deb baqirib, paykonni qo‘yib yubordi.
O‘q bolaning yuziga sanchildi, u qonga belandi, bor kuchini yig‘ib, “Allohdan bo‘lak iloh yo‘q!”  – dediyu, jon berdi.
Podshoh shundagina nima qilib qo‘yganini tushundi: minglab odamlar bolaning haq yo‘lda bo‘lganligini o‘z ko‘zlari bilan ko‘rgan bu karomatdan so‘ng anglab, iymon keltirdilar.
Podshoh esa askarlariga olomonni qurshovga olishni amr etdi. Behad ulkan choh kavlatdi. Chohni esa juda ko‘p o‘tin bilan to‘ldirib, uch kun olov yoqtirdi. So‘ng qo‘shiniga buyurdi: “Allohga iymon keltirganlarga ayting! Dinlaridan qaytsinlar! Aks holda ularni chohga uloqtiring! Olovda kuyib, kul bo‘lsinlar!”
Iymon keltirganlardan hech kim kofir podshohning amriga itoat etmadi. Askarlar ularni olov to‘la chohga sudrab, surib uloqtira boshladilar. Odamlar ichida yosh go‘dagini ko‘targan ayol farzandi sabab olovdan qochmoqchi edi, go‘dak tilga kirib: “Onajon, qo‘rqmang! Siz haq yo‘ldasiz!” – dedi.
Mo‘minlar chohga yiqilarkan, Olov Allohga iltijo etdi:
“Allohim! Kofirlar nazdida iymondan bo‘lak aybi bo‘lmagan mo‘min qullaringni zinhor yondirishni istamasman! Ularni O‘z Oliy Dargohingga ko‘tar!”
Alloh chohga uloqtirilgan barcha mo‘minlarni badanlarini kuydirmasdan, jonlarini ularga yengil va huzurli holda oldi hamda O‘z Oliy dargohiga ko‘tardi.
Olov esa: “Allohim, Sening izning ila kofirlarni kuydiraman!” – dedi va choh tepasiga shiddat ila chiqdi. Kofir podshoh va uning barcha qul, xizmatkor, lashkari bilan birgalikda o‘z domiga yutib, azoblab kuydirdi, halok etdi.
Ushbu buyuk qissa mazmunini imom Muslim rahmatullohi alayh rivoyat qilgan hadisdan topish mumkin. Alloh taolo Buruj surasining 4-9-oyatlarida bu voqea haqida shunday marhamat etgan:
“Choh egalariga la’nat bo‘lsin! U chohning yoqilg‘isi olovdir. Kofirlar o‘sha olov to‘la choh atrofida o‘tiribdilar. Ular iymon egalariga qanday zulm etgan bo‘lsalar, o‘sha ishlariga o‘zlari guvohdirlar! U kofirlarning mo‘minlardan topgan “ayb”lari shu bo‘ldiki, mo‘minlar Izzat va Hamd egasi bo‘lgan yolg‘iz Allohga iymon keltirgan edilar. Alloh, osmonlaru yerning podshohligi faqat Unga xos bo‘lgan Zotdir. Va Alloh har bir narsaga guvohdir!”
Abdulloh Yorqin kamerada o‘tirib, Aydar va Naynovdan musulmonlar ustidan qilinayotgan zulmlar haqida eshitgach, titroqqa tushgan edi. Bu titroq qo‘rquvdan emas, iymon egalariga bo‘layotgan haqsizlikdan tug‘ildi. Biroq unda: “Allohummakfiyni bi ma shi’ta!” ya’ni, “Allohim, ularga O‘zing xohlagan narsa bilan kifoya et!” deb duo qilishdan bo‘lak chora yo‘q edi. Abdulloh shunday deb duo qildi. U hali bu duoni ko‘p zikr etadi. Biz esa Sizga bu muborak duoning tarixini aytib berdik.
Endi esa Abdullohning qamoqdagi hayoti haqida hikoya qilamiz.
Ikki kundan so‘ng, tergovchi Abdullohni chaqirtirdi. Advokat Tublibek ham kelibdi.
– Mana, sizning “ishi”ngiz, – deb tergovchi qalin va qora jildni Abdulloh tomon surdi. – O‘qib chiqing va kerakli joylarini imzolang.
Abdulloh o‘z “jinoiy ishi”ni diqqat bilan o‘qishga kirishdi: u tushuntirish xatida yozib bergan hamma narsa kiritilibdi, avvalgi safargi tergov tafsiloti ham ikir-chikirlarigacha bayonnomaga tushirilibdi. Har bir sahifaning eng tagiga, har bir xatboshining so‘ngiga, tergovchining har bir savoliga bergan javobidan keyin tasdiq imzosini qo‘yish shart ekan.
Yarim soat ichida Abdulloh imzolashni tugatdi. Endi advokat qo‘l qo‘yishni boshladi.
Abdulloh ishning bu qadar silliq ketayotganidan shubhaga tushdi. Bu “adolat” ortida, albatta, qandaydir razolat borligiga, negadir, ich-ichidan amin edi.
Advokat ham ishini bitirgach, tergovchi e’lon qildi:
 – Abdullohbey, jabrlanuvchi, Xitoy Xalq Respublikasi fuqarosi janob U va guvoh Sarimsoq Sag‘ir o‘g‘li ham kelishgan. Chaqiringlar!
Xonaga Abdulloh kaltaklagan xitoyi avval kirdi. U xuddi otasining mulkiga kirgandek kerildi, burni osmonda. Tergovchi o‘rnidan turib, Uni kutib oldi, o‘tirishi uchun kursi ko‘rsatib, xitoychalab chuqur mulozamat qildi.
Bo‘ynini qisib, xitoyidan kaltak yegan xizmatchi ham shu yerda hozir bo‘ldi. Abdulloh xizmatchiga diqqat qildi: u juda oriq, nimjon va kasalmandligini esa qiyofasi “aytib turibdi”.
Tergovchi xitoyi U bilan ancha chug‘urlashdi, keyin Abdullohga dedi:
– Abdullohbey, siz janob Uni besabab uribsiz.
– Yo‘g‘e, u mana bu yigitchani o‘zi urdi-ku! Men bir mazlumni himoya qildim, xolos.
– Janob U esa aksincha aytyaptilar... – dedi tergovchi va xizmatchiga savol berdi. – Siz mana qarshingizda o‘tirgan ayblanuvchi janob Uni beayov va vahshiylarcha do‘pposlaganini xolis guvoh sifatida tasdiqlaysizmi?
Sarimsoq Sag‘ir o‘g‘li dam tergovchiga, dam xitoyiga, dam Abdullohga mo‘ltiradi. Ovozi qaltirab dedi:
– Ha, tasdiqlayman.
– Qanday besabab? – hayron bo‘ldi Abdulloh. – Xitoylik sizni urayotgan edi. Men esa himoya qildim-ku!
Xizmatchi jim bo‘lib qoldi. Bilinar-bilinmas ming‘irladi:
– Meni hech kim urmadi. Siz janob Uga sababsiz tajovuz etdingiz...
– Tajovuz?!
– Abdulloh quloqlariga ishonmadi. O‘rnidan sapchib turdi. – Hoy, noinsof! Nega aldayapsan? Nega menga tuhmat qilyapsan?
– Aldamayapman! Tuhmat qilmayapman! – Sarimsoqning ovozi tuyqus dadillashsa-da, yig‘lagudek bo‘lib gapirdi. – Siz janob Uni negadir haqoratladingiz. Urdingiz, men esa buni ko‘rdim, hozir esa tasdiqlayman!
Abdullohning tarvuzi qo‘ltig‘idan tushdi. U hammasini tushundi.
– Eh, bechora!.. – dedi horg‘in qarab xizmatchiga. – Menga tuhmat qilsang, senga dushmanlar lutf qiladilarmi? Ular uchun bir ko‘ppakchalik ham qadring yo‘q.
– Tuhmat qilmayapman! Aldamayapman! – dedi xizmatchi.
– Yo‘qol! – dedi Abdulloh unga.
– Ayblanuvchi, guvohga tazyiq o‘tkazmang! – ogohlantirdi tergovchi va da’vogar hamda “xolis”ga ketish uchun ruxsat berdi. Abdulloh asabiy edi.
– Ularning ko‘rsatmalari rasmiylashtiriladi, ishni sudga o‘tkazaman, – dedi tergovchi. – Qonun oldida jinoyatingiz uchun javob berasiz.
– Qo‘ysangiz-chi! – Abdullohning ensasi qotdi. – Qaysi qonunni aytyapsiz? O‘zingiz o‘sha qonuningiz ishlamasligini juda yaxshi bilasiz-ku!
– Sizga yana bir yangilik bor, – Abdullohning gapiga e’tibor bermadi tergovchi. – Ustingizdan shikoyat tushdi. Rahbariyat bu ishni ham menga topshirdi. Bu boshqa jinoyat. O‘ta og‘ir turdagi, o‘ta xavfli jinoyat. Bu alohida tergov, alohida sud, demakdir.
– Sizlar tuhmatdan charchamas ekansiz, yana qanday o‘yin topdingiz? – tishining orasidan gapirdi Abdulloh.
– Tergovga xalal beryapsiz, adolatli Davlatimiz tizimini haqoratlayapsiz, har bir gapingizni “ishingiz”ga qo‘shaman, jazoni og‘irlashtiradi, – dedi tergovchi.
– Shunday deng? – kuldi Abdulloh – Ajoyib! Haq gapni aytsang, tergovga xalal bergan bo‘lasan! Qoyil qoldim.
– Abdulloh Yorqin! Eshiting! – dedi tergovchi qo‘lidagi varaqqa tikilib. – Siz, Turkiya vatandoshi, buyuk Xitoy Xalq Respublikasiga fitna uyushtirish, davlatni obro‘sizlantirish, Xitoy fuqarolari orasida davlatiga ishonchsizlik uyg‘otuvchi tuhmatona uydirmalar tarqatish, betartiblik keltirib chiqarish maqsadida ta’lim dasturi niqobi ostida kirib kelib, faoliyat yuritganlikda ayblanasiz!
Abdulloh o‘zini kulishdan to‘xtata olmay qoldi.
– Bu qanday ahmoqona bo‘hton bo‘ldi, janob tergovchi! – dedi. – Urumchiga kelishimdan yigirma to‘rt soat o‘tmay qamoqqa tiqdingiz. Qanday qilib faoliyat yuritaman?
– Biz osmondan olib gapirmaymiz, – dedi tergovchi do‘q ohangida. – Fuqaro Moyimxon Sotimga uchoqmaydondan mehmonxonaga kelishda ekstremistik, terroristik va antikommunistik g‘oyalarni singdirishga uringansiz. Ana shu xatti-harakatingiz uyushgan holda davlat to‘ntarishi uyushtirish yo‘lidagi faoliyat hisoblanadi. Lekin vatanparvar fuqaro sizning qutqularingizga uchmadi, yot g‘oyalaringizga aldanmadi, o‘z vaqtida tegishli tashkilotlarga xabar berdi. Ana endi ana shu fitnangiz xususida alohida tergov o‘tkazaman.
Abdulloh lol edi. Makrning bu qirrasi uning aqlini shoshirdi.
– Endi menga makr qildingiz, shundaymi? – dedi tergovchiga. – Bilib qo‘ying, Alloh ham sizga shunday makr qiladiki, ko‘zingizga hech narsa ko‘rinmay qoladi!
– Abdullohbey! Abdullohbey! – shu onda tilini yutib yuborib jim o‘tirgan Tublibek gap qotdi. – Bunday qizishmang! Ishni qiyinlashtirmang! Agar ayblovda xatolik bo‘lsa, qonunan kurashamiz.
– Siz ham qonun deysizmi? Ko‘ryapman qonunlaringizni! Juda “mukammal” ishlayapti! – zaharxanda qildi Abdulloh.
– Sudda bu gaplaringiz uchun ham jazo olasiz, – dedi tergovchi sovuqqon.  – Sizga savol: sizni kim Xitoyga yubordi? G‘oyaviy rahnamoingiz kim? Moddiy ta’minotchingizning ismini ayting.
– Men bu masalada birorta savolingizga javob bermayman! – dedi Abdulloh.
– Tergovga yordam bering, – ogohlantirdi tergovchi. – O‘zingizga oson bo‘ladi.
– Osonlashtiruvchi ham, qiyinlashtiruvchi ham Allohdir! – dedi Abdulloh.
Tergovchining ko‘zida birdan yovuzlik chaqnadi:
– Menga qara, mahbus, o‘zingni kim deb o‘ylayapsan? Bu qamoq jahannam ekanligini ko‘rdingmi? Seni hech chertmayapti? Bilasanmi, nima uchun? Chunki yuqoridan aytishdi: kelgindining burni qonamasin, deyishdi! Aks holda, uningni ham chiqara olmasding! Kindigingdan boshlab qorningni yorib, ichagingni salla qilib, boshingga o‘rab qo‘yardim, allaqachon! Xudoyingga ibodat qilib o‘tirarding! – dedi og‘zidan tupuk sachrab. – Indamaganim sari boshga chiqyapsan! Sud o‘tadi, kamida o‘n beshta olasan, kamida o‘n besh! Jamloqda esingni kiritib qo‘yishadi!
Advokat Tublibek tergovchining dag‘dag‘asidan rangi oqarib, nafas ololmay qoldi.
Abdulloh pinagini buzmadi. Tergovchiga xotirjam dedi:
– Asl basharangizni ochdingiz, ofarin! Ko‘zbo‘yamachilikka o‘ylab topgan qonunlaringizni behayolarcha pesh qilishingiz-chi! Moyimxonning shikoyati yuzasidan esa bitta so‘z aytmayman ham, yozmayman ham!
– Mard ekansiz-da, Abdullohbey! – to‘satdan tirjaydi tergovchi. – Shunday jinoyatlarni bo‘yningizga qo‘yamanki, iqror bo‘lsangiz ham,  bo‘lmasangiz ham, bemalol kamoqqa kirib ketaverasiz!
– Qo‘lingizdan kelganini qiling, janob tergovchi! – Abdulloh shunday deb o‘rnidan turdi. – Mirshablarga ayting, kameramga kuzatib qo‘yishsin!
Tergovchi tashqariga chiqdi, Tublibek ovozi qaltirab, yalinggannamo dedi:
– Abdullohbey, tergovchidan kechirim so‘rang! O‘zingizga qiyinchilik tug‘dirmang!
– Xavotirlanmang, hasbiyallohu va ni’mal Vakiyl! – dedi Abdulloh qat’iy. – Siz ota-onamga qo‘ng‘iroq qildingizmi? Menga shuni ayting!
Tublibek javob berishga ulgurmadi, ikki mirshab kirdi va Abdullohning qo‘lini qayirib, olib ketdilar.
Abdulloh o‘z kamerasiga emas, zinalar orqali yer tagiga, nim qorong‘u, chirog‘i xira miltirayotgan yo‘lakka tushayotganini ko‘rib, baqirdi:
– Meni qayoqqa olib ketyapsanlar! Qo‘yib yubor! – deb siltandi.
Yer tagida uzun, oxiri ko‘rinmaydigan, eni ikki quloch keladigan yo‘lakka tushdilar. Beton devorlarda o‘rgimchak to‘ri yiltiraydi. Dimoqqa “gup” etib yiring, qon, zax, najosatning aralash isi urildi. Hammayoqdan ingroq ovozlari taralardi.
– Sening tiling juda uzun ekan, kelgindi, – dedi mirshablardan biri.  – Tili uzunlar bilan yaqindan tanishib ol -chi!
Ikkinchi mirshab xiringladi. Birinchi temir eshikning qarshisida to‘xtadilar. Yo‘lakning nariga tomonidan mirshab kiyimida baland bo‘yli, tirtiq labli, beso‘naqay bir nusxa ularning oldiga keldi.
– Kimni keltirdinglar? Yangisimi? – deb so‘radi xirillagan tovushda.
– Ha, yangisi. Yangi kelinchakdek nozi bor, – boya xiringlagan mirshab. Abdulloh bu gapni eshitib bir siltandi.
– Bunga hamma kameralarni bir-bir ko‘rsatsang, Devog‘a, – iltimos qildi mirshablardan boshqasi. – Kelajak maskani bilan yaqindan tanishib olsin!
Devog‘a:
– Yaxshi, – dedi-da, Abdullohning orqa yoqasidan dast ko‘tarib yerga qo‘ydi. Abdulloh bo‘g‘ilib, yo‘taldi. Dev uni sudrab birinchi temir eshik ro‘parasiga keltirdi. Eshikning tambasini surib, ochdi.
– Ichkariga qara, mahbus, – dedi qo‘lchiroq bilan yoritib.
Ichkarida ikka yalang‘och mahbus ikki tomonga qo‘lidan osib qo‘yilgan. Ularning oyoqda turishga quvvati qolmagan, bilaklarini temir halqa tishlab turibdi. Qorin ichiga tortilib, teri qolgan, xolos. Qovurg‘alari sanalib yotibdi. Soch va soqol patak bo‘lib o‘sgan, bitlagan. Yelka, son, boldirlaridagi yaralari yiringlagan, pashsha vijillaydi, mayda qurtlar bosgan. Kameraning devorlari, poli qasmoq. Har yer-har yerda odam najosati. Kameraga bir parcha ham yorug‘lik kiradigan darcha ko‘rinmaydi.
Abdullohning dimog‘i achishdi, ko‘zidan duvillab yosh otildi.
        </item>

        <item>
            Xo‘ja Aliga politsiyadan odam keldi.
– Duoda bo‘linglar, Allohim xayrlisini bersin! – deb tayinladi Xo‘ja Ali otasiga, yig‘lamsirayotgan onasi va ayoliga.
Politsiya boshqarmasi oldida odam ko‘p. Kimdir tergovga kelgan, kimdir shikoyat bilan turibdi.
– Xo‘ja Ali Xo‘ja Asqar o‘g‘li, siz politsiya boshlig‘ining xonasiga kiring! – politsiya kiyimdagi yosh qizi Xo‘ja Aliga yo‘l boshladi.
– Keling, fuqaro, – deb uni o‘tirgan joyida kutib oldi politsiya boshlig‘i Mukesh Mukri. – O‘tiring. O‘zingizni tanishtiring.
Xo‘ja Alining ichida xavotir to‘la edi. Nafasini rostlab olib, javob berdi:
– Xo‘ja Ali Xo‘ja Asqar o‘g‘li.
– Yoshingiz?
– Yigirmada.
– Kasbingiz?
– Qandolatpaz.
– Diningiz?
– Islom.
– Mazhabingiz?
– Hanafiy.
– Qaysi madrasada o‘qigansiz?
– Dorul huffoz.
– Yashash joyingiz?
– Ayodhiya, Boburiylar mavzei.
– Uylanganmisiz?
– Ha.
– Ayolingizning ism-sharifi?
– Sabriniso shayx Qosim qizi.
– Farzandli bo‘ldinglarmi?
– Farzand kutyapmiz.
– Qaynotangiz shayx Qosim qaerda yashaydi?
– Ayodhiya, Bog‘ mavzeida.
– Yaxshi, Xo‘ja Ali, endi men o‘zimni tanishtiray. Polkovnik Mukesh Mukri, shahar politsiya boshlig‘i, yoshim 60ga kiryapti, yigirma yildan buyon politsiyada boshliqman. Mustaqillikdan oldin ham sidqidildan ishladim. Hindiston ozod etilgach ham, ishlayapman. Har ikki davrda ham jinoyatga qarshi kurashib kelyapman. Endi o‘ylab ko‘r, Xo‘ja Ali, men nima uchun sen bilan shaxsan yuzma-yuz suhbatlashyapman? Nima uchun ma’lumotlaringni o‘zim yozib oldim? Bilasanmi?
Xo‘ja Ali yelkasini qisdi.
– Sohib, men buni bilmayman, – dedi.
– Mayli, buni bilib olish uchun vaqting yetarli bo‘ladi. Sen menga o‘zing ayt: kecha qaerda eding? Qanday jinoyatga aralashding?
Xo‘ja Alining ichida nimadir “shuv” etdi. Rangi tuyqus o‘zgardi.
– Hech qanday jinoyat qilmadim, – dedi shoshib.
– Xo‘ja Ali, kel, hammasini osonlashtiramiz. Voqea tafsilotini ikir-chikirlari bilan o‘z tilingdan eshitsam, degandim. Tergovga bergan yordaming jazoni yengillashtiradi, – dedi bosh zobit.
– Sohib, Xudo xayringizni bersin, hech qanday jinoyatga aloqam yo‘q, axir! – dedi Xo‘ja Ali yalingannamo.
– O‘zim senga yordam beraman: kecha, peshindan oldin, shahar markazidagi rastada shirinlik sotayotgan eding... Keyin nima bo‘ldi? – so‘radi podpolkovnik.
– Shirinlik sotishim jinoyat emas-ku! – dedi Xo‘ja Ali xotirjam tortib.
Polkovnik Mukeshning jahli chiqdi.
– O‘zingni jinniga solma, oldingga kelgan mijozni nega urding? Nima uchun uni kofir, mushrik, deb tahqirlading? Diniy adovat uyg‘otmoqchimisan? Kim senga bu ishni buyurdi?
Xo‘ja Ali ko‘zlarini katta ochib dedi:
– Men uni kofir ham, mushrik ham demadim. O‘zi janjal chiqardi.
– O‘zi janjal chiqardi?  – Xo‘ja Alining gapini takrorladi politsiya boshlig‘i. U biroz hadik bilan turgan, yuzli nurli, soddaligi qiyofasidan ayon bu musulmon yigiti aldamayotganiga amin edi. Chunki polkovnik Mukesh turfa jinoyatchilarni ko‘rgan. Yillarki, ularni fosh etdi, qamadi. Sal kam qirq yillik faoliyat unga odamlarni bir ko‘rgandayoq “o‘qib chiqish” qobiliyatini hadya etdi. Keksa bosh zobit shu tajribasiga tayanib, Xo‘ja Alida bolalikning sofligi, hayotni bilmaslik, biroz bo‘lsa-da, anqovlik borligini sezdi. Biroq yigitning fitratidagi tozalik barq urib turibdi. Bu pokiza fitrat o‘zidan bebaho fazilatlarni namoyon qilajak, biroq bu nuqtagacha polkovnik Mukesh mulohaza qilib ulgurmadi. U Xo‘ja Alidan voqeaning har bir nuqtasigacha mukammal bilib olish niyatida edi.
– Qani, menga hammasini aytib ber-chi! – dedi bosh zobit ovozi muloyimlashib.
Xo‘ja Ali hindi “mijoz”ning kelib, shovqin ko‘targani, haqoratlab, urush chiqargani, kaltak yeb, tuhmat bilan baqir-chaqir qilganini aytib berdi.
– Hindilar meni urishlari mumkin edi, uyimga ketib qoldim, – deb gapini tugatdi yigit.
Polkovnik Xo‘ja Alini kiprik qoqmay tingladi, unga mutlaqo ishondi. Kecha hibsga olinganlarning bir nechasi tergov qilingandi, ko‘pchilik, hindiyning “Musulmonlar meni kofir dedi!” – deb dodlagani uchun jazavaga tushganini tan oldi. Biroq aynan biror inson: “Falonchi meni kofir dedi”, – deb guvohlik bermadi. Hamma eshitganiga tayangan, shundan g‘azablangan.
Bir necha kishi janjal qandolatpaz yigit atrofida boshlandi, dedi. Polkovnik barcha ko‘rsatmalarni xayolan tahlil qilib, solishtira boshladi. U fikrlab olishi uchun yolg‘iz qolishi kerakligini o‘yladi-da, Xo‘ja Aliga dedi:
– Sen hamma gapingni manavi qog‘ozga yozgin-da, navbatchi tezkor bo‘limga ber. Uqdingmi? Rohit! Tushuntirish xatini olib, qo‘yib yuboringlar. Zarurat tug‘ilsa, chaqiramiz.
Polkovnik xoli qolgach, fikrlarini tartiblashga kirishdi.
“Odamlarning yarmidan ko‘pi “Musulmonlar boshimizga chiqib ketdi, endi tahqirlayapti”, – degan ovozni eshitgan. Lekin hech kim bu ovoz egasini ko‘rmagan. Mana shu birinchi nuqta. Va yana biror odam hindiylarni so‘kkan musulmonni ham bilmaydi. Ikkinchi nuqta shu. Janjal qandolat rastasidan chiqqan. Qandolatpaz bilan gaplashdim... Shovqin ko‘targan odam aniq, lekin hibsdagilar orasida u bormikin? Lekin so‘roq qilinganlar orasida yo‘q. Uni topsak, birinchi nuqtada nima borligi ma’lum bo‘ladi. Ikkinchi nuqtada muammo yo‘q, ya’ni musulmonning g‘ayridinni haqoratlagani uydirma ekanligi to‘qson to‘qqiz foiz aniq va ravshan. Xo‘ja Alining ko‘rsatmasiga tayanib ish ko‘rsam, janjal keltirib chiqargan odam orqali bu ishdan manfaatdor nuqtaga chiqib borishim mumkin. Tergovni bugunoq tugatish shart. Toki “birinchi nuqta”ni qo‘ldan chiqarib qo‘ymayin! Darvoqe, betartiblik qatnashchilarining har birining turqini ko‘rib chiqishim lozim. Balki, Xo‘ja Ali tasvirlagan odamni taxminan tanib olarman. Keyin maxsus tergov o‘tkazib, qandolatpaz bilan yuzlashtiraman”.
Polkovnik hibsxonaga borish niyati bilan o‘rnidan turarkan, yordamchisi eshikni taqillatib kirib keldi:
– Sohib, hibsxonada qotillik sodir bo‘libdi...
– Qotillik? – polkovnik Mukesh deyarli yugurib koridorga chiqarkan, buyurdi. – Qandolatpaz shu yerdami? Ushlab turinglar, ketmasin! Tezkor bo‘lim boshlig‘i qaerda? Qotillik joyidami?! Yaxshi...
Hibsxonaning qotillik ro‘y bergan kamerasida tekshiruv boshlab yuborilgan. Polkovnikni tezkor bo‘lim boshlig‘i kutib oldi.
– Ser, qurbon pichoqlangan, pichoq ko‘krak qismining chap sohasiga sanchilgan, yurakning o‘ng klapanini teshib o‘tgani gumon qilinmoqda, pichoqning uchi kurak suyagidan bir millimetr teshib chiqqan, demak, zarb kuchli bo‘lgan.
– O‘lik kamera o‘rtasida yotibdimi yoki tashqi panjara yaqinida?
Polkovnik bu savolni berish asnosida qotillik joyiga kelib to‘xtadi. Kameraning bir tomoni, ya’ni koridorga qaragan tarafi ikki qavat panjara bilan to‘silgan edi, murda bir oyog‘i buklangan, bir oyog‘i esa uzala holda aynan panjaraga tegib turardi.
“Qotil tashqaridan kelib pichoq urgan! Yoki hibsxona nazoratchilaridan biri xoinmi?” – shu o‘ylar polkovnikning xayolidan “yilt” etib o‘tdi. Biroq sir boy bermay, tezkor bo‘lim boshlig‘idan yana so‘radi:
– Qotilni ko‘rganlar bormi? Dastlabki tezkor tergov ketyaptimi?
– Qotilni hech kim ko‘rmagan, kameradagi hamma va hibsxona nazoratchilari ham tergov berishmoqda, – dedi tezkor bo‘lim boshlig‘i.
Polkovnik Mukesh o‘likning basharasiga, katta qorniga qarab turdi-da, taniganday bo‘ldi:
– Prasat, – deb nihoyat tezkor bo‘lim boshlig‘ining ismini aytdi. – Men biroz oldin Xo‘ja Ali degan yigitni tergov qildim. Ayt, uni shu yerga keltirishsin.
... Xo‘ja Alini hibsxonaga olib kelisharkan, ko‘ngliga qo‘rquv oraladi. Politsiya xodimlari, negadir, uni kishanlaymizmi, yo‘qmi, deb tortishib qolishdi. Va kishanlashga qaror berdilar. Qo‘liga kishan bilakuzuklari taqilgach, Xo‘ja Ali muzlab qolganini his etdi. O‘zini bazo‘r qo‘lga olib, “La havla va la quvvata illa billahil a’liyyil a’ziym”ni o‘qib yuraverdi. Hibsxona devorlari qalin, devor tepasiga tikanli sim o‘ramlari o‘rnatilgan, avtomat tutgan qo‘riqchilar baland ko‘tarmada hammayoqni kuzatyapti.
– Imilamma! Tezlash! – dedi xodimlardan biri Xo‘ja Alini zarda bilan niqtab.
Hibsxona uch qavatli to‘rtta binodan iborat, bu binolar bir-biriga qaratib qurilgan, hovlisi tor.
Xodimning niqtashidan keyin Xo‘ja Ali beixtiyor yugurdi. U ba’zilari ochiq, ba’zilari yopiq kamera panjaralari qarshisidan o‘tib borarkan, u yerdan qarab turgan hamma mahbuslar juda dahshatli tuyuldi.
Bir kameraning yonida polkovnik Mukesh turgan ekan. U kamera ichiga ishora qildi:
– Qara, taniysanmi?
Xo‘ja Ali qo‘rqa-pisa murdaga qaradiyu, o‘zini orqaga tashladi:
– Tanidim, tanidim! – dedi nafasi tiqilib. – Men bilan shu odam urishdi. Shu odam baqirdi.
Polkovnik indamadi, qovog‘ini solib, nimalarnidir o‘yladi-da:
– Xo‘ja Alidan o‘likni tanigani haqida tushuntirish xati yozdirib olib, qo‘yib yuboring, uyiga ketsin, – dedi va qandolatpazga jiddiy tayinladi. – Hoy, bola, politsiya chaqirsa, tezda yetib kel! Uqdingmi?
–Ha, uqdim,  – dedi Xo‘ja Ali.
Polkovnik Mukesh esa xizmat avtomobiliga o‘tirib, hokimning qabuliga yo‘l oldi.
– Hokim janoblari, siz bilan yuzma-yuz suhbatlashsam, degandim, – dedi polkovnik Mukesh o‘zi bilan ergashib kirgan hokim o‘rinbosarining chiqib ketishi kerakligiga sha’ma qilib. Hokim o‘rinbosari bundan gezarsa-da, majburan kuldi:
– Sizlar... bemalol! Men xonamda bo‘laman, – dedi-da, “lip” etib chiqib ketdi.
– Nima gap, Mukesh? – so‘radi hokim. U ham oltmishlarni qoralagan odam. Yoshligida Mahatma Gandi nutqlarini eshitib yurardi, Javoharla’l Neruni qo‘llab-quvvatladi. Ingliz hukumati uni ham ko‘p ta’qibga oldi. Hindiston mustaqillikka erishgach, shaxsan bosh vazir undan hukumatga yordam berishini iltimos qildi, biroq u shu shahar hokimligiga rozi bo‘ldi. “Keksaydim, tug‘ilgan shahrimga xizmat qilib o‘lsam, shu men uchun sharaf”, – dedi. Muammo ko‘p, kambag‘alchilik avjda, puldorlar bo‘yin berishni istamaydi, shahar ichida ba’zilarning ingliz mafiyasi bilan aloqasi borligi haqida ham “mishmish”lar bor. Hokim esa bu masalalarni hal qilish uchun kurashib kelyapti. Bolalik do‘sti Mukesh doim uni qo‘llaydi.
– Kumar, – dedi Mukesh ular yolg‘iz qolishgach. – Bizga jiddiy hujum boshlanyapti.
Hokim hayron bo‘ldi:
– Qanday hujum haqida gapiryapsan?
– Qandolat rastasi bekor alg‘ov-dalg‘ov bo‘lmabdi, bu yerda hindiy-musulmon to‘qnashuvi uchun harakat boshlangani aniq, – dedi tashvishmand bo‘lib bosh zobit.
– Nimalar deyapsan, axir? – hokimning rangi o‘chdi. – O‘ylab gapiryapsanmi?
– Men tekshirdim, janjal boshlagan odamni bir soat oldin hibsxonada o‘ldirishdi. Chunki u o‘z buyurtmachilarini aytib berishi mumkin edi.
– Yana qanday dalillaring bor? – so‘radi hokim.
– Hozircha yo‘q, biroq vaziyat jiddiy. Bu haqda shtat hukumatini, xavfsizlik xizmatini xabardor qilishimiz kerak, – dedi politsiya boshlig‘i.
– Yaxshi. Bu masala bilan shaxsan shug‘ullanaman, cho‘g‘ alanga olmay o‘chirish lozim, aks holda, kech bo‘ladi, – dedi hokim.
– Yana bir gap, – ovozini pasaytirdi Mukesh Mukri. – Hukumat tashkilotlari ichiga ingliz hukumatining revanshistlari joylashtirilgan bo‘lishi mumkin. Bu masaladagi axborotni faqat birinchi rahbarlar bilan muhokama etish lozim. Ayniqsa, sening o‘rinbosaring bu tartibsizlikni diniy ziddiyat, deb atashni juda ham xohlayapti.
Hokim bu gapni eshitib nimanidir esladi.
– To‘g‘ri aytasan, u yaqinda menga ana shunday ruhdagi axborotni kiritgan edi, – dedi. – Sarketni shtat hukumati bu lavozimga tavsiya etgan. Men uni tekshirishni xavfsizlik idorasidan so‘rayman.
Hokim Kumar va politsiya boshlig‘i Mukesh muammo ustida suhbatlashar ekanlar, bir sirdan g‘ofil edilar: o‘rinbosar Sarket hokimning stoli tagiga mikrofon o‘rnatib, istagan paytida undan foydalanayotgandi.
Hozir ham bu gurungni u diqqat bilan tingladi. Kecha yozgan maktubiga Qora Singxdan o‘ta tezkor javob olgan edi: “Sariq Josusga. Ishimizga xalal bergan har kimni izsiz yo‘qoting! Qora Singx”.
Sarket buyruqni darhol amalga oshirish shartligini tushundi. Derazadan tashqariga qaradi: quyosh botib boryapti. U shu tunda barcha to‘siqlardan qutulishga bel bog‘ladi.
... Ertalab shahar shumxabarlardan larzaga keldi. Bu payt Xo‘ja Ali holva iylashga kirishgan edi. Bozorga chiqqan otasi Xo‘ja Asqar shoshib kirib keldi.
– O‘g‘lim, qandaydir ko‘ngilsizliklar kelayotgandek! – dedi horg‘in.
– Alloh saqlasin! – dedi Xo‘ja Ali. U kecha shomda uyga keldi. Juda toliqqan edi. Tunda uyqusi qochdi. O‘zini naqadar xotirjam tutmasin, Sabriniso sezdi, biroq u ham sezganini eriga sezdirmadi.
Xo‘ja Ali bomdodni ado etdiyu, yaxshi dam olmagan bo‘lsa-da, ishga kirishdi. U o‘zini chalg‘itmoqchi edi.
Otasining hali aytmagan xabariyu noxush taxminidan Xo‘ja Alining bezovtaligi birdan kuchaydi.
– Hokim Kumar sohib va bosh zobit Mukesh sohib shu tunda olamdan o‘tishibdi, – dedi qayg‘u bilan Xo‘ja Asqar. Buni eshitib, Xo‘ja Alining qo‘li ishga bormay qoldi, beixtiyor o‘zini ishdan tortdi.
– Bu ikkisi butga sig‘insa ham, adolatparvar edi, – dedi Xo‘ja Asqar past ovozda. – Ustozlarimiz suhbatlarda aytishardi: islomiy davlat zulmkor bo‘lsa, tezda qulaydi, kuffor adolatni tutsa, yashayveradi. Kattalarimiz Kumar sohibning ishlarini ko‘rib, g‘ayridin bo‘lsa ham, insofi bor, deyishardi. Mukesh ham birovni behuda qamoqqa tiqqan emas. Kecha seni chaqirishganida shuni bilganim uchun ham xotirjam edim. Qadimda forslarning No‘shiravon degan podshohi bo‘lgan ekan. U adolati bilan tarixda qolgan. Emishki, u ma’jusiy dinida o‘tgan. Biroq adolati bilan davlatini mustahkam saqlabdi. Mushrik bo‘lsa-da, ikki adolatli rahbardan ayrildik biz ham. Buning oqibatida zulm shamoli kelmasa, deb qo‘rqaman, o‘g‘lim.
– Ota, – dedi tasalli ohangida Xo‘ja Ali. – Har ish Allohdan. Alloh bizga yordamchi bo‘lsin! Bizni zolimlar qo‘lida qoldirmasin!
Xo‘ja Ali shunday desa-da, bu gaplari, aslida, o‘zining ham xavotiriga bas kelmayotgan edi.
Oradan bir hafta o‘tib, shaharga yangi hokim, yangi politsiya boshlig‘i tayinlandi. Shu kunlarda hindiylarning diniy bayramlaridan biri nishonlanayotgan edi. Yangi hokim bayram bahona odamlarni yig‘dirdi. Xalq qarshisiga chiqib nutq irod qildi.
Hokim qirq yoshlar chamasidagi tepakal va o‘rtabo‘y bir odam ekan. U, aslida, inglizparast zodagonning erka o‘g‘li bo‘lib, Angliyada otasining pulining zo‘ri bilan “o‘qidi”. O‘qishni bazo‘r bitirib, Hindistonga kelib, kayfu safoga berildi. Otasi Hindiston mustaqilligi uchun ayovsiz kurash ketarkan, kishi bilmas inglizlarni qo‘llab yurdi. Biroq ish uning uchun teskari tomonga yurdi: Hindiston mustaqilligi e’lon qilindi. U odam darhol  Ozod Hindiston himoyachisi o‘laroq maydonga chiqdi. Katta mulklari, boyliklarini, korxona va yerlarini yo‘qota olmasdi, axir.
Mustaqil hukumat islohotlarining tarafdori qiyofasida almashayotgan amaldorlarni sotib olishga ko‘p pul sarfladi.
Hammasi yana izga tushdi, sustlashgan savdosi, ishlab chiqarishi yura boshladi, ham jinoiy guruhlar, ham hukumat amaldorlarining og‘zini moylash masalasida yangi tizimni o‘zlashtirib bo‘lganida unga Qora Singxdan xabar keldi.
“Ram Malxotraga. O‘g‘ling Amit Malxotrani hokim qilamiz. Sen o‘g‘lingni qo‘llab-quvvatla!
Qora Singx”.
Shu. Ram Malxotra bu bir parcha qog‘ozga ishonish yoki ishonmaslikni bilmay qoldi. Dehlida kayfu safoga boshi bilan sho‘ng‘igan o‘g‘lidan o‘ziga tuzukroq merosxo‘r chiqishiga shubha qilayotgan cholning bu “mujda” sabab boshi qotdi. U Hindistonning gigant kompaniyalarini himoya qiladigan, qurol, qora dori va odam savdosini muvofiqlashtiruvchi behad ulkan qudrat egasi bo‘lmish “Qora Singx” haqida afsonavor gaplarni eshitgan edi, albatta.
Biroq hech qachon Qora Singxdan xat olishini taxmin ham qilmagan edi.
Uch kundan so‘ng Ram Malxotraga o‘g‘li Amitning Ayodhiya xokimi bo‘lganligini aytib, suyunchi so‘rashdi. Suyunchi so‘rovchilar o‘ta jiddiy odamlar edi. Ular Ram Malxotraning deyarli hamma ishlaridan xabardor ekanliklarini isbotlashdi: pora yo‘laklari, davlatdan yashirin ishlab chiqarish, berkitilgan daromadlar, pinhoniy inshootlar va hokazo. Bularning hammasi janob Qora Singxning marhamati bois davlatning ko‘ziga ko‘rinmayotganmish. Shunday ekan, Ram Malxotra Ayodhiyaning yangi hokimini moddiy qo‘llashi, hokim o‘rinbosari Sarketning xarajat uchun so‘raydigan mablag‘larini yetkazib berishi shart. Bu bilan Malxotra janoblari ham o‘z tijoratlarini xatarsiz yuritadi va faoliyatini Sharqiy Osiyogacha kengaytirishi mumkin.
Ram Malxotra ko‘ndi.
Hozir minbarda turib, xalqqa va’z o‘qishga shaylanayotgan yangi hokim Amit Malxotra ana shunday tarixga ega.
Amit Malxotra o‘z o‘rinbosari yozib bergan ma’ruzani o‘qishga kirishdi. Nutqda, xususan, mana bunday jumlalar bor edi:
– ... Keyingi paytlarda shahrimizda vaziyat og‘irlashdi. Tajovuzkor ruhdagi musulmonlar hindiy millatini, hindiy dinini haqoratlash holatlari tez-tez uchramoqda. Ayniqsa, bundan o‘n kun oldin ro‘y bergan hodisa fikrimizni isbotlaydi. Shahar markazida bir guruh musulmonlar hindiylarni tahqirlagan, ularga tajovuz etgan. Ekstremistlarning tajovuziga qahramonlarcha kurashgan fuqaromiz esa qamoqqa tashlangan. Qamoqda uni o‘ldirib ketishgan... Marhum hokim Kumar Sanjay hamda politsiya boshlig‘i Mukesh Mukrilar ham shu harakatlar qurboni bo‘lishi mumkin. Biz yangi politsiya boshlig‘i Prasat Modi bilan birga buning tagiga yetamiz. Shahrimizda xalq tinchini buzayotgan musulmon ekstremistlarining rahnamolari hamda moddiy ta’minotchilari Pokistondagi guruhlar ekanligi ham taxmin etilmoqda. Men aminmanki, xalqimiz davlatning islom eksterimizmiga qarshi kurashini qo‘llab-quvvatlaydi va musulmon radikallarning haddan oshishiga yo‘l bermaydi. Yashasin, ona Hindiston!
Bu nutq ofat darakchisi edi. Bu nutq faqat musulmonlar uchungina balo emasdi, balki boshqa dindagi oddiy insonlarni ham bezovta qilib, ularni hurkitadigan, el o‘rtasiga adovat urug‘ini sochadigan nutq edi.
Bayram marosimi kuni kechga yaqin politsiya qandolatpaz Xo‘ja Ali va uning keksa otasi Xo‘ja Asqarni katta mashmasha bilan kelib hibsga oldi.
Politsiya ketganida butun hovli ag‘dar-to‘ntar bo‘lib yotardi. Iskovich itlar hammayoqni hidlab tashladi. Ular solgan vahimadan uydagi hamma qo‘rqib ketdi, ayniqsa, oy-kuni yaqin qolgan Sabrinisoning ahvoli og‘irlashdi. Qaynonasi kelinni uyga yotqizdi. Shu tunda Sabrinisoning ko‘zi yoridi. O‘g‘il ko‘rdi. Yangi mehmonga buvisi Ozod deb ism qo‘ydi.
Bu yaxshi niyatlar jamlangan ism edi. Yaxshi niyatlarning amalga oshajak yo‘li esa, ko‘pincha, benihoya uzun bo‘ladi.
        </item>

        <item>
            – Ko‘rdingmi? – dedi xirillab Dev.
Abdullohning ko‘zidan otilayotgan yosh qo‘rquvdan, desak, insofsizlikdir, chunki u hozir qo‘rquvni unutdi. U odam zotini bunday haqir va xorlangan holda ko‘rib, ko‘z yoshini to‘kishdan o‘zini to‘xtata olmadi. Ustiga ustak, tahqirlanuvchi dindoshing bo‘lsa-chi? Unga bu azoblar faqat iymon bois yog‘ilayotgan bo‘lsa-chi?!
Dev Abdullohning bo‘ynidan sudrab, kameraga tiqdi:
– Ko‘ryapsanmi? – dedi yana. Abdullohning nazarida Devning lug‘atida boshqa so‘z yo‘q. Bu haqiqatga yaqin, zotan, Dev temir eshiklarni ochib-yopish, kunda bir mahal ovqat tarqatish, odam qiynash, qiynab o‘ldirishni mukammal biladi, xolos. Miyasida instinktlar yashaydi. Fikr mavjud emas.
Abdulloh zanjirband mahkumlarga tikildi, o‘ng tomondagi gapirayotgandek tuyuldi. Shu lahzada Abdullohning vujudi quloqqa aylandi.
U zanjirband odamning soqol-mo‘ylov orasida ko‘rinmay ketgan lablaridan: “Va min annasi man yashri nafsag‘ubtig‘o amarzotillah. Vallohu roufun bil ibad” degan nidoni payqab ulgurdi.
Bu Baqaraning 207-oyati!
“Va odamlar orasida Allohning roziligini tilab, jonini sotadiganlar bor! Alloh esa bandalariga shafqatlidir!”
Dev Abdullohning keyingi kameraga itqitib yubordi.
Abdulloh sanoqsiz tig‘lar oyog‘iga, kaftiga, butun tanasiga “g‘irch-g‘irch” sanchilayotganini sezib, orqa qarab emakladi. Emakladiyu og‘riqdan ixrab, qotib qoldi: qameraning polida tig‘dor uchi tepaga qaratib uzun mixlar qoqib tashlangan. Mixlar qimirlashga ham, turib qolishga ham qo‘ymaydi: tananing xohlagan joyiga sanchiladi, qon oqizib halok etishi mumkin.
Abdulloh harakatsiz qotdi. U qimirlagani sari jarohati ko‘payib, azoblanishini sezdi. Hozir uning idrokida jonini himoyalashdan bo‘lak xayol ko‘rinmaydi. Bu xayol har bir yaratiqqa Alloh fitratan ato etgan tuyg‘uning mahsulidir. Taxminan bir daqiqa tishini tishiga qo‘yib ko‘zini yumgan Abdulloh og‘riqlar bosilganini bildi. Sekin ko‘zini ochdi. Qorong‘uga o‘rgangan nigohi xona devorlariga bir qarich taxtani o‘rindiq sifatida mahkamlanganini ko‘rdi. O‘sha taxtalarda uch kishi devorga vujudi bilan yopishib o‘tirardi, chunki ular yerga oyoq qo‘ysalar, tabiiy, vujudlariga mix qadaladi.
 Birodar!.. – dedi o‘tirganlardan biri. Uning ovozi bo‘g‘iq, zaif edi, patak sochlari esa o‘sib yelkasiga tushgan, soqoli yuzini qoplagan,  egnidagi bir parcha latta titilib ketgan, badanidagi chandiqlarni esa zulmat ichidan ham ko‘zga tashlanadi. – Sekin o‘rningizdan turing, yonimizga keling, yo‘qsa, qon yo‘qotasiz!..
Abdulloh muxotobiga qaradi-da, u tomonga yurishga intildi. Ikkinchi odam maslahat berdi:
– Sekin sudralsangiz, joningiz og‘riydi, kuchingiz yetsa, iloji boricha bir shiddat qiling!  Yonimizga kelasiz!
Abdulloh maslahatga amal qildi: o‘rnidan turib, ikki qadam bilan devorga yetdi, bir qarich taxta ustiga naqadar tez chiqib o‘tirganini o‘zi ham fahmlamay qoldi, biroq biqinlari, ko‘krak qismi, sonlari – umuman, tanasining deyarli har qarichidan qon sizib chiqayotgan edi.
Og‘riq kuchli. Ko‘zlarini yumdi. Tishini tishiga bosdi. Nafasini ichiga yutdi. Bu qiynalishni yengillashtirgandek bo‘ldi.
– Allohning O‘zi yordam beradi, birodar, – dedi o‘tirganlarda biri. – Istig‘for ayting.
Abdulloh boshini silkidi. Unda gapirishga mador yo‘q edi. Ikkinchi mahkum ham past ovozda so‘zlay boshladi, qizig‘i, ularning sasi naqadar bo‘g‘iq, naqadar jarangsiz bo‘lmasin, dadil, umid va ishonch bilan to‘la.
– Avvalboshda juda siqilasiz, – dedi tizzasini quchoqlab. – Keyin ko‘nikasiz. Kunlarni qanday o‘tayotganini bilmay qolasiz. Toshbaqa toshini ichiga kirib ketgandek siz o‘z ichingizga kirib ketasiz. Zerikmay qolasiz. Sababi – qalbingizdagi ortiqcha narsalar sekin-asta yo‘qolib boradi. Qalbingiz bo‘shaydi. Dunyo tashvishlari o‘ladi. Iymon atalmish ne’mat qalbda qoladi. Yod olgan suralaringiz, zikrlaringizni takrorlaysiz. Shu bilan taskin topasiz. Halovatga erishasiz.
Abdulloh hamsuhbatining fikrlarini tinglab, qandaydir quvvat his etdi. Ajabki, ularga berajak biror savoli, aytajak so‘zi ham yo‘q edi. Faqat ma’qullab boshini silkib qo‘ydi. Shu onda temir eshik ochilib, Dev ko‘rindi:
– Hey, yangi! – dedi u bo‘kirib. – Chiq! Tez chiq!
– Chiqavering, Alloh madadkor bo‘lsin! – dedi o‘tirganlar tezda.
Abdulloh tishini tishiga bosib, ikki qadam bosib eshikka yetdi. Yetdiyu, yerga yiqildi.
– Joylashib oldingmi? – dedi Dev. – Shoshibsan-da! Hali bu yerda sarguzashting ko‘p bo‘ladi. Shoshilma!
Dev Abdullohni sudrab keyingi temir eshikning oldiga keldi. Tambani tushirdi. Xonaning ro‘paradagi devoriga katta it bog‘langan edi. Abdulloh hali esini yig‘ib ulgurmay Dev uni xonaga itarib kirgizib yubordi. It vovullamadi, balki dahshatli irillab Abdullohga otildi, itning ikki oldi panjasi Abdullohning yelkasiga tushdi, kuchsizlangani uchun u yerga yiqildi. Kimdir Abdullohning o‘ng qo‘lidan ushlab qattiq tortdi. Abdullohni itning ostidan sug‘urib oldi. Abdulloh o‘zini devor tagida ko‘rdi. Yonida kimdir turibdi. U odamning yuzi aniq ko‘rinmadi. Ko‘rish imkonsiz, zotan. It Abdullohni g‘ajishga intilayotgan edi. Dev eshikdan manzarani zavq bilan tomosha qildi: mahbus itning tagida shu qadar tipirchiladiki! U har safar bu tomoshadan juda rohatlanadi. Ba’zan it mahbusning bo‘g‘zidan oladi. Ish o‘lim bilan tugaydi. Lekin it odamni yemaydi. Qonini yalashi mumkin. Bu hol it bilan odamni yakka qoldirganda sodir bo‘ladi. Hozir bu xonada ikki mahbus bor yana. Ular, odatda, Abdulloh kabi yangilarni itning og‘zidan qutqarib qolishadi. Hozir ham ulardan biri shiddat bilan harakat qildi: Abdullohni xalos qildi. Rangi oqargan, yuzi, vujudi qonga belangan Abdulloh esa ichki bir tuyg‘u bilan tipirchiladi, holbuki, Alloh undan ayni paytda qo‘rquvni ko‘tarib qo‘ygandi. Uning ko‘zlari ochiq tursa-da, ko‘rmasdi, qulog‘i ovozni eshitsa-da, ma’nolarni anglamasdi. Vahshiy it zanjirini shildiratib, uning burnini tagida irillasa-da, zarracha qo‘rqmayotgan edi. Dev eshikni yopdi. Eshik tambasi taraqlab o‘z o‘rniga tushgach, nariga tarafda o‘tirgan mahbus itga qarab past ovozda qaat’iy buyurdi:
– Yo‘lbars, jim bo‘l!
It mahbusga qaradi-da, birdan dumini qisdi. Keyin beozorgina bo‘lib, nari ketdi. Devor tagiga borib yotib oldi.
Abdulloh hushidan ketmadi. Garchi hislari falajlansa-da, tezda aqlini yig‘di. Sekin o‘tirib, suyandi.
– Ismim Dovud, – dedi itga buyruq bergan mahbus. Uning ham ahvoli qo‘shni xonadagilardan farq qilmasdi: o‘sib ketgan soch-soqol, alva-dalva kiyim... Jarohatlarning chandiqlari... – Birodar, bu itni qotgan non berib qo‘lga o‘rgatdik. Buni anavi Dev bilmaydi. Uning oldida itga umuman buyruq bermaymiz.
– Men Sulaymonman, – dedi Abdullohni qutqargan mahbus kulimsirab. – Siz kabi birodarlarni bu yerga ba’zida olib kirishadi. Baquvvatligim uchun ularni Yo‘lbarsdan qutqarish mening ishim. To‘rt yildan buyon shu zindondaman. Unutib yuborishganmi, hech kimning ishi yo‘q.
– Ishi bo‘lmagani ham ma’qul, – dedi Dovud bir burda qotgan nonni itga uloqtirib. – Zikru ibodatda o‘tiraveramiz.
– Bu shunaqa zindonki, maxsus jazo zindoni, – tushuntirdi Sulaymon. – Har bir xonasida alohida jazolari bor. Ko‘rgandirsiz. Birida zanjirlashadi, zanjir hech yechilmaydi. Birida mana shunday – it, bo‘ri, hatto, ayiq bilan qoldirishadi. Menga mana shunday hayvon bilan qoldirgani yoqadi. Vahshiy odamlardan ko‘ra shu hayvonlar beozor. Yana birida mixlarni tepaga qaratib qoqishgan. Birida esa chayonlar to‘ldirilgan. Birida ilonlar. Boshqasida kalamush. Boshqasida zaharli moddalar sepishadi. Biroq hammasiga ko‘nikish mumkin. Ajal yetmasa, yashayverasiz. Allohim iymondan ayirmasin.
Abdulloh toliqqan edi. Yotgan joyida ko‘zi yumilib ketdi.
– Birodarimiz charchabdilar, – dedi Dovud unga qarab. – Uxlab olaversinlar. Qolgan gaplarni keyin gaplashamiz...
...Tushida Abdulloh namoz o‘qish uchun joynamozga o‘tirdi. Qiyomga turgan edi, joynamoz havoga ko‘tarildi. Abdulloh joynamoz ustida atrofni tomosha qilib, huzurlandi. Moviy osmon, yengil shabada, pastdagi yashil daraxtlarni tomosha qilishdan shavq tuydi. Joynamoz uchib, katta masjidning hovlisida yerga qo‘ndi. Abdulloh masjid xonaqohiga qadam qo‘ydi. Xonaqoh bo‘m-bo‘sh. Yerga alvon gilamlar to‘shalgan. Devorlar zarhal rang. Gumbaz juda ulkan. Ustunlari naqshli. Mehrobi baland. Tokchalarida kitoblar, shamdonda shamlar. Abdulloh ichida juda katta quvonchni tuydi. “Alloh!” dedi ko‘ksini to‘ldirib. Xonaqohning gumbazi, devorlariga bu so‘z urilib, hammayoqdan “Alloh!”, “Alloh!” degan aks sado yangradi.
“Namoz o‘qishim kerak”, – deb o‘yladi Abdulloh. Mehrobning qarshisida o‘qish uchun qaradiyu, mehrob oldida cho‘k tushib o‘tirgan, boshiga qora salla o‘ragan odamni ko‘rdi. “Subhanalloh!” – deb u tomon yurdi. Qora sallali odam uning kelayotganini sezib, o‘girildi. Abdulloh uning yuzini elas-elas ko‘rdi, keyin uyg‘ondi. Uyg‘onib a’zoyi badani qaqshayotganini bildi. Xona qorong‘u edi. Badbo‘y hidlar makoni edi bu xona. Biroq zindondan yillarki, chiqa olmayotgan odam badbo‘yni sezishi mumkinmi?! Dimoqlarga bu hid joylashib olgan, holbuki. O‘pkalar bu havoni yaxshi qabul qilmoqdalar.
Abdulloh  o‘rnidan turdi. Burchakda Dovud uxlab yotgan ekan, Abdullohning turganini sezib, ko‘zini ochdi:
– Ha, birodar? – dedi u boshini xiyol ko‘tarib.
– Namoz o‘qimoqchiman, – dedi Abdulloh. Abdullohning ovozini eshitib, it yana irilladi. Dovud itga buyurdi:
– Yo‘lbars, bu o‘zimizning birodar, jahling chiqmasin! Bildingmi? – it gapni tushungandek boshini ikki old oyoqlari orasiga qo‘ydi. Dovud esa ichi o‘yiq, ko‘za shakliga keltirilgan yog‘ochni Abdullohga uzatdi: – Suvi bor, iching, tahorat qiling. Hartugul, suvimiz bor.
Abdulloh sidqidildan tahorat oldi. Badanidagi jarohatlari unga og‘riq bermadi, suv bilan yuvgani uchun terisi nafas olgandek bo‘ldi.
– Qibla qaerda? – deb so‘radi so‘ng Dovuddan. Sulaymon esa uxlayotgan edi. Aslida, Sulaymon ham uxlayotgani yo‘q, shunchaki, ko‘zini yumib yotibdi. Qamoqda shunday: ko‘zini yumib xayol surib yotish ham mashg‘ulot. Dovud eshik tomonga ishora qildi:
– Bu tomonda. Sal chapga qiyaga qarab, niyat qilavering!
Abdulloh qalbidan nafl namozga niyat qilib, takbiri tahrima uchun qo‘lini ko‘tardi. Ikki rakat namozni o‘qidi. Salom bergach, zikrlardan so‘ng qo‘lini duoga ochdi. Bu shunday duo ediki, Abdulloh kelajakda bu duodagi holatini qayta topishi mahol. Bu duoda so‘raganlarini keyin qayta so‘rashi ham gumon. Bu duo paytida simobdek erib turgan qalbning haroratini qayta bu nuqtaga chiqadimi, yo‘qmi, buni hech kim bilmaydi. Kelajakda Abdulloh har safar ibodatga turarkan, qalbida hozirgi ondagi xushu’ni, yolvorishni topa olmayotganini his etadi. Allohga qanchalik yolvormasin, qorong‘u xona, tashqarida zolimlar izg‘ib yurgan bir pallada, xonaning bir tarafida vahshiy it, ikki tarafida mazlum musulmonlar mizg‘ib, mudrab o‘tirgan bir paytda o‘qigan bu namozi, qilgan duolari bir umr yodida qolajak. Har doim bu ibodatini, bu ibodatdagi lazzatni eslab, ko‘zlaridan yosh qalqayajak. Chunki bu ibodatda riyo yo‘q edi, ujb yo‘q edi. Zotan, u hozir o‘z-o‘zidan ajablanadigan holda emas. Zotan, u o‘zini maqtash, faxr qilish haqida xayol qila olmaydi. Zotan, u hozir bu halokatlar girdobida iymonini saqlab qolishdan bo‘lak tashvishni o‘ylamayapti. To‘g‘ri, Abdulloh ko‘plab mashaqqatlarga uchraydi, sinovlarni boshdan kechirajak, biroq har bir sinov uni kuchli qilgani kabi, qalbida Robbisiga bo‘lgan taslimiyatni alanglatgani singari o‘z-o‘zidan minnatdor bo‘lish, o‘z holatidan rozi bo‘lishdek bir xatarga yuzlashmog‘i bor. Hali u bu xatardan g‘olib bo‘lishi, jamiki ishlarni Robbisiga topshirmog‘i lozim.
– Ey olamlarni yaratgan Zot! – aynan shu so‘zlar Abdullohning yuragidan otilib chiqdi. bu so‘zlarning otilib chiqishi va ko‘zdagi yoshlarni duvillab yomg‘ir misoli yog‘ilishi bir bo‘ldi. Abdullohning tilidan uchayotgan bu kalimalar uning qalbidagi iztirobning ingrashi edi. Yuragining ich-ichidan kuyayotgan, sim-sim og‘riq berishdan to‘xtamayotgan bir nido bu so‘zlar qiyofasida ikki lab orasidan tashqari chiqib, Allohning Dargohi sari ketayotgan edi. Biror to‘siqsiz, nurning tezligidan ham ko‘ra kattaroq tezlik va qudrat ila ketayotgan edi. Aslida, bu duolarning qalb ichidan sizib chiqishiyu Allohning rahmati ila qabul bo‘lishi bir on bo‘lsa, ne ajab!
– Ey marhamatli Robbim! Sen Ulug‘san! Sen Buyuksan! Sen izzat sohibi bo‘lgan Azizsan. Boshqalarga izzat beradigan al-Muizsan. Qalbimdagi har bir holatdan xabardor al-Xobirsan. Mening ich-ichimni ko‘rib turgan al-Basirsan. So‘zlarimni hammadan ko‘ra yaxshiroq eshitadigan, hech bir kimsa meni eshitmasa-da, tinglay biladigan as-Sami’san. Dardlarimga davo beruvchi hech kimsa yo‘q, Sen ash-Shofiysan! Marhamat qiladigan biror zot yo‘q Sendan bo‘lak, sen ar-Rohmansan! Gunohlarimni kechiradiganim Sensan! Al-G‘afforsan, al-G‘ofursan, al-Afuvvsan! Do‘stlarim yo‘q, Yer yuzida biror insonim yo‘q, biror do‘stim yo‘q, sen al-Valiysan, Sen – Do‘stimsan. Sendan bo‘lak yordam beradiganim yo‘q, sen an-Nasiyrsan! Ayblarim ochilsa, Sendan o‘zga berkituvchim yo‘q, Sen – as-Sattorsan! Qiyomat kuni tirilganimda jonimni qutqaradigan yo‘q, sen Borsan, oxiratda iymon keltirib, solih amal etganlarga rahmat ko‘rsatuvchi ar-Rohiymsan! Yo Alloh! Ey, abadul abad Tirik bo‘lgan al-Hayy! Ey, abadul abad  o‘lmaydigan, uxlamaydigan al-Qayyum! Ey jonlarni oladigan al-Mumiyt! Ey jon baxsh etadigan al-Muhyiy! Ey, har ishni hikmat ila qiluvchi al-Hakiym! Ey, kofirlarning kufriga, mushriklarning shirkiga sabr etuvchi as-Sabur! Ey, har bir ishni yumshoqlik ila ado etuvchi al-Haliym! Ey, hech narsaga behojat bo‘lgan, mukammal, boshqalarning hojatini ravo etguvchi as-Somad! Ey, gunohlari ko‘p bandalarini afv etib, do‘zaxdan omon saqlab jannatlarga kirituvchi al-Kariym! Ey, barchaga salomatlik ato eutvchi as-Salom! Ey, hamisha har qanday nuqsondan, balolardan salomat bo‘lgan as-Saliym! Ey kofirlarga qahr qilguchi al-Qahhor! Ey, jonlarni qabz etuvchi al-Qobiyz! Ey barcha ish qo‘lida bo‘lgan, rahmlilarning rahmlisi, karamlilarning karamlisi, adolatlilarning adolatlisi bo‘lgan Zot! Zolimlarni xor qilib, mazlumlarga najot berguvchi Zot! Olayotgan nafasimni, o‘ylayotgan o‘ylarimni, tomirimdagi qonning yurishini, qonimdagi hujayralarning harakatini yaratgan al-Bori’! Al-Xoliq! Sening misling yo‘q! Sening tenging yo‘q! Sening sheriging yo‘q! Sen nuqsonlardan pok! Sen kamol topishdan poksan! Sen oliysan, Allohim! Men Sening bechorahol, xasta bandangman. Xatolarimni sanasam, sanog‘i yo‘q. Gunohlarimni eslasam, ko‘zimga dunyolar qorong‘u bo‘ladi. Holbuki, Sening ne’matlaring chegara bilmas. Holbuki, Sening  marhamating cheksiz! Qoshingdaman, Allohim. Boshim yerda. Jonim qo‘lingda. Tanamdan istasang, jonimni ol! Boshimni uz, qonimni yerga oqiz, Allohim! Sen bergan taqdirga roziman. Senga aslo isyon etmasligim uchun O‘zing yordam ber! Meni o‘z holimga tashlab qo‘yma! Allohim! Dushmanlar qo‘lida meni xor qilma! Allohim, iymonimni hamisha salomat saqla! Allohim, iymonimni hamisha ziyoda et! Allohim, haq Senikidir, menga haqni ko‘rsat, haq tomon yo‘lla! Allohim, botilni Sen yaratgansan, Allohim, ko‘zimga botilni ko‘rsat, meni undan chetlashtir! Allohim! Menda na ilm bor, na hikmat bor! Allohim, menda na xayr bor, na yaxshilik bor! Allohim, men faqat gunohlardan iboratman. Jonimga ozor yetsa, uni qutqarishni istayman. Senga tavba qilib, tavbamga hamisha xilof etaman. Na tavbamda tuturiq bor, na taqvoyimda ma’no! Allohim! Namoz, deya o‘qiganim nu xushu’, na huzu’! Allohim! Zakot, deya berganimda minnat! Allohim, ro‘za, deya tutganimda hamisha ma’siyat! Allohim, haj, deya borganim bir sayohati tijorat! Allohim! Xayr ishlarimni o‘zimdan ko‘rdim, kechir. U ishlarni mening ishlarim, deganim uchun afv et. Allohim, o‘zimga, husnimga, quvvatimga, nafsimga mahliyo bo‘ldim, kechir. Allohim, ne’matlaring shukrini ado etmadim, kechir. Allohim, Seni qo‘yib, maxluqlardan qo‘rqdim, tavakkalni tashlab, sabablarga yopishdim, meni kechir. Allohim, Allohim, Seni unutib, men, dedim, kechir. Allohim, na so‘zimda ishonch, na ko‘zimda quvonch! Allohim, na qalbimda toqat, na jismimda itoat! Turgan bitganim xiyonat, sadoqatdan asar yo‘q. Allohim, chimdim ibodatimni tog‘, deb ko‘rdim. Tog‘dek gunohimni bir zarradek bildim. Yo‘lingda mashaqqat chekishdan qochdim, hamisha nafsim uchun omonlik istab, yo‘lingga qurbon bo‘lishni o‘ylamadim. Allohim, meni o‘z yo‘lingda qurbon et! Bu qurbonlikni O‘zing qabul qil! Allohim, kofirlar oldida meni zalil etma, ular menga zulm etishlariga yo‘l qo‘yma! Allohim, xiyonatkorlarni mendan uzoq tut, O‘z do‘stlaringni menga yaqin ayla. Allohim, qo‘rqoqlarni menga yaqinlashtirma, jasoratlilar safida et! Allohim, payg‘ambaring Muhammad sollallohu alayhi va sallamning yo‘lidan yurgaz, uning xulqi bilan xulqlantir, Allohim! Allohim, hikmat sohibisan, menga hikmat ato et! Allohim, menga ofiyat ber! Allohim, qalbimni O‘zingga bo‘lgan iymon bilan limmo-lim ayla! Allohim, O‘zingga bo‘lgan muhabbatni, sidqni, itoatni ber! Allohim, O‘zinga rozi bo‘lmagan ishlardan meni saqla! Allohim, O‘zing rozi bo‘lgan ishlarga meni yo‘lla! Allohim, maxluqlaringdan meni qo‘rqitma, O‘zingdan shunday qo‘rqitki, bu qo‘rquv qoshida boshqa qo‘rquvlar yo‘q bo‘lib ketsin! Allohim, O‘zingni shunday sevdirginki, bu sevgi qoshida boshqa sevgilar dosh bera olmasin! Allohim, dunyo ziynatlariga meni aldantirma! Allohim, shayton hiylalaridan meni g‘olib qil! Allohim, nafsimning yovuzliklaridan meni emin saqla! Allohim, aqlimni yo‘qotishdan, qalbimni boy berishdan saqla! Allohim, to‘ymaydigan nafsdan emin et! Allohim, ajalim chog‘ida iymonimni hamroh et! Qoshingga iymonim ila yuzimni yorug‘ bo‘lib borishimni nasib ayla! Allohim, bir on ham zikringdan mosuvo etma! Allohim, fisqu fujurdan, fitna-fasoddan, maqtanchoqlikdan meni omon saqla! Tanimni sog‘ qil, vujudimni sihhat ayla! Faqirlikdan asra. Boylik berki, saxovatim ko‘p bo‘lsin. Qalbimdagi himmatni baland et. Maydakashlikdan asra. Qalbimda dunyo va undagi narsalarning birortasiga zarracha ham mayl qoldirma. Allohim! Kibrli, takabbur bo‘lib qolishimdan saqla. Allohim, xokisor va kamtarinlik ber. Allohim, mening ixtiyorimda hech narsa yo‘q. Mening qo‘limdan biror ish kelmaydi. Allohim, Sening azamating, jaloliyating, qudrating, buyukliging chegara bilmagani kabi mening zaifligim, gunohkorligim, xatokorligim, osiyligim cheksizdir. Agar sen menga rahm etib, dardimga chora etmasang, halok bo‘laman. Iymonimni taqvo ila ziynatla, hayotimni Islom ila nurlantir! So‘zi go‘zal, amal xunuklardan etma. Haqda meni sobit qil, botilga moyil etma. Allohim, meni zaiflikdan chiqar, xorlikdan qutqar. Allohim, meni O‘zing rozi bo‘lganingga yo‘lla! Allohim! Ota-onamga rahm qil. Ularni Islomda, Iymonda, Ehsonda ayla. Rushdi hidoyatingdan qilcha ham chiqarma! Ularning umrini uzoq, amallarini go‘zal qil! Ikki dunyolarini saodat ila to‘ldir! Allohim, ahli oilamga rahm qil!  Farzandu zurriyodlarimni adashtirma, ularni fitnalardan omon saqla. Qalblarini iymon ila to‘ldir, ularni hidoyatingdan og‘dirma! Allohim, ularning hayotlariga barokat, fayz ato et! Allohim! Musulmonlarga rahm qil! Sen o‘zingga qullikni qasd qilayotganlarning darajalarini ko‘tar! Kofirlar qo‘lida xor etma. Zulm ko‘rayotgan birodarlarimga rahm qil. Haqni gapirishdan ojiz, kurashishdan zaif bo‘lgan birodarlarimga ofiyat ber. Allohim, adashish yo‘lida bo‘lgan musulmonlarga to‘g‘ri yo‘lni ko‘rsat. Allohim, musulmonlar orasini isloh et! Allohim, musulmonlarni fitnalardan omon et. Allohim, musulmonlarning qalblarini o‘zaro ulfatu birodar et! Allohim, musulmonlarning qalblarida bir-birlariga muhabbatni ziyoda ayla! Ular bir-birlarini ko‘rganlarida mehr ila boqsinlar! Bir-birlari uchun jonu mollarini ayamasinlar! Allohim, musulmonlarni xorlikdan qutqar, musulmonlarga quvvat ber! Allohim, Islomga nusrat ato ayla! Allohim, musulmonlarga hikmat, taqvo, ilm, go‘zal xulq, go‘zal amallarni ato ayla! Allohim, Yer yuzida musulmonlarning qo‘lini baland qil! Allohim, musulmonlarni O‘zing har qanday balolardan qo‘ri! Allohim, O‘zing Zul Jaloli val Ikromsan! Allohim, O‘zing al-Hodiysan! Allohim, O‘zing an-Nursan! Allohim! Xalqimga yordam ber! Vatanimni kofirlar qo‘lidan qutqar. Faryod chekib zindonlarda yotganlarga yordam ber. Allohim, boshimizdan zulmni daf ayla! Agar Sen istamasang, biz hech narsani istay olmaymiz. Agar Sen ravo ko‘rmasang, biz hech narsaga erisha olmaymiz. Allohim, qalbim to‘la xato, aqlim to‘la xato, yelkamda og‘ir gunohlar. Qalbimni na kibrdan, na kizbdan, na riyodan, na ujbdan xalos eta olmayman! Allohim, O‘zing najot ber! Allohim, qiyomat kuni O‘z soyangdan joy ber! Allohim, savol-javobimni oson qil! Allohim, do‘zax oloviga meni tashlama! Allohim, Rasululloh sollallohu alayhi va sallam shafoatlariga meni ravo ko‘r! Allohim, jannating ila menga rahmat ko‘rgaz! Allohim, jannatingda O‘z Jamolingni menga ko‘rsat! Allohim, agar qalbimni yumshatmasang, u toshdan ko‘ra qattiq. Allohim, qalbimga O‘zingga bo‘lgan muhabbatni solmasang, u muhabbatsiz muzlab yotibdi. Allohim, hidoyat qilganingdan keyin noto‘g‘ri yo‘lga og‘dirma! Allohim, Sen ne’mat beruvchilarni eng yaxshisisan! Al-Vahhobsan! Allohim, bu dunyoning ham, oxiratning ham yaxshiliklarini mukammal tugal qilib! Duolarimni qabul et, ey olamlarning Robbisi, Egasi bo‘lgan Allohim!..”
Abdulloh bu iltijolar qalbiga qanday quyilib keldi – o‘zi idrok etmadi. Robbisi qarshisidan mumday erib o‘tirdi, zotan. Nihoyat, duoni tugatib, o‘rnidan turdi. Ruhi juda yengil edi. Endi u go‘yo har qanday kurashga tayyor. Har qanday sinovdan g‘olib. Shu payt kutilmaganda taraqlab eshik ochildi.
– Chiq! – deb bo‘kirdi u. Abdulloh Devga xotirjam boqdi va u tomon dadil yurdi. Dev ichkaridan chiqib kelayotgan mahbusning to‘satdan haybati oshganini idrok etdi. Albatta, Dev Abdullohdagi haybatni haybat, deya fikrlamadi, faqat uning bo‘m-bo‘sh miyasida: “Iya, buning bo‘yi o‘sib ketibdimi!” – degan uning o‘ziga xos bo‘lgan o‘y chaqnab o‘tdi. Abdulloh qomatini tik tutib chiqdi. Vajohati shunday ediki, unga: “Egil!” – deya buyruq berishga Dev o‘zida quvvat topmadi. Beixtiyor shashti tushdi, past ovozda:
– Yur, – deb yo‘l ko‘rsatdi. Abdulloh Devga qoshini chimirib boqdi. Ayni paytda u Devdan umuman qo‘rqmadi, ayni paytda uning ongida ajib tiniqlik yarqiradi, ayni paytda u qalbini Allohga bog‘lab qo‘ydi, ayni paytda u Allohning arqonini mahkam ushlab oldi.
Abdulloh ortga qaytib chiqayotganlarini bildi. Tik yurgani uchun yo‘lakni yaxshilab kuzatdi: devorlari qoramtir, qo‘rqinchli, ko‘ngilga hadik soladi. Shiftlarda o‘rgimchak to‘rlari. Ingrangan, irillagan, qandaydir chiyillagan tovushlar yangraydi. Jimjitlikda yangragan har bir ovoz hamma yoqqa vahshat soladi. Biroq Abdulloh bu vahshatni his etmadi. Chiqish eshigiga borganlarida Dev:
– Hey, – dedi.
– Ha?! – dedi unga savolomuz Abdulloh. Devning kallasi katta, ko‘zlari mitti ekan, qoshlari juda siyrak, hatto yo‘q deyish mumkin.
– Qo‘lingni orqaga qilib, biroz egilib yur... Yo‘qsa, meni jazolaydilar... – dedi Dev ming‘irlab.
        </item>

        <item>
            ... Xo‘ja Asqar va uning qandolatpaz o‘g‘li Xo‘ja Alining qamoqqa olib kirilishi shaharda qatag‘on olovini yoqdi. Har kuni yuzlab musulmonlar islom ekstremisti o‘laroq hibs etila boshlandi.
Sabriniso o‘g‘li Xo‘ja Ozodni bag‘riga bosib, ko‘p yig‘ladi. Garchi, u bir parcha go‘sht edi, garchi, shu bir parcha et ko‘zlarini bazo‘r ochsa-da, zaif ingrab, onasidan sut talab etsa-da, yosh ona uchun u bir himoyachi yanglig‘ tuyuldi. Bu himoyachining ulg‘ayishi va, haqiqatan, oila sha’ni uchun davraga chiqishi hali yillarni, onaning sabru toqatini sarf etajak.
Sabrinisoning qaynonanasi Nigor ona kelini atrofida parvona. U ko‘pni ko‘rgan ayol – hayoti faqirlikda o‘tganiga qaramasdan, sabotini yo‘qotmadi, balki, bu sabot mustahkamlandi. Yillar Nigor onaga hayot mashaqqatlari ustidan komil Iymon ila g‘olib kelish sabog‘ini berib kelayotgan edi.
Chaqaloq dunyoga kelganiga yigirma kun to‘lganida Nigor ona hibsxonaga borib, eri va o‘g‘lidan xabar olishga jazm etdi. Boshqa o‘g‘illari, kelinlari, qizlari va kuyovlaridan yordam kuta olmasdi. Chunki ularning ham turmushini qashshoqlik o‘z changalida mahkam ushlagan.
Yegani taom, ichgani suv, kiygani kiyimni qaerdan kelayotgani o‘zlari bilmas darajada faqir edilar ular. Ularning ba’zilari ertalabdan kechgacha hammollik qiladi, ba’zilari katta qurilishlarda ishlaydi, ba’zilari daladan kelmaydi, oladigani – kunlik ikki rupiysiga bozorda tuzuk-quruq xarajat qilish imkonsiz.
Ayollar, qo‘li qavarib, erlarining yonida.
Farzandlar – ochin-to‘qin, yaxshiki, ular bola! Bola o‘yin bilan ko‘p narsani anglamaydi. Holbuki, bolalar ulg‘ayib borayotir, ularni maktabga berish lozim, lekin maktablarning xarajati osmon! Avvalgidek musulmon maktablari qayda! Musulmon maktab-madrasalari yopila boshladi, ba’zilariga o‘t qo‘yib yuborildi. Nigor ona va Sabriniso qarindoshlar ko‘magiga ko‘z tika olmas edilar. Qolaversa, Shayx Qosim ham, ustoz Buxoriy ham ta’qibga tushdilar. Ularga ham hukumat tarafidan hujumlar sodir bo‘ldi: savdolari yurishmay qoldi, soliqchilar turli sabablarni ro‘kach qilib, mol-mulklaridan bir qismini musodaraga tortdi, hatto, ba’zi bezorilar ularning uylarini toshbo‘ron qilishgacha borib yetdi.
Nigor ona hibsxonaga keldi. Xibsxona oldida odam juda ko‘p. Qora-qura g‘aribu faqirlarni ham, oqsuyagu oqbilak kazo-kazolarni ham, kampir va ayollarni ham, bola-baqrayu, o‘smiru o‘spirinni ham shu yerda ko‘rish mumkin.
Kimdir oyoqda turadi, kimdir yerga o‘tirib olgan.
Birovning qo‘lida sumka, birov hassaga tayangan. Birov peshonasiga qo‘lini qo‘yib, o‘ziga soya qiladi. Birov manglayini tirishtirib qaraydi. Kimdir janjallashib qoladi, kimlardir bir-biriga taskin beradi. Kimdir sud, tergov haqida gapiradi, kimdir adolat borligini javraydi, kimdir adolat yo‘q, deyishdan qo‘rqib jim bo‘ladi.
Aslida, hammaning joni dardning changalida.
Aslida, hech kim adolatga ko‘z tikayotgani yo‘q.
Aslida, hamma umidsizlik va chorasizlik qo‘lida. Hech kim hukumatdan najot kutmayapti.
Bu yerdagilarning hammasi ich-ichidan o‘g‘li, eri, otasi yoki aka-ukasining bir necha yillik qamoqqa kirib ketishini sezadi. Bu sezgi ularni dahshatga soladi, bu hisdan qochish uchun vaysaydi, ko‘pchilik ana shu umidsiz tuyg‘uga asir bo‘lib, o‘ychan o‘tiradi. Atrofni ko‘rmaydi, eshitmaydi. Ularning aksari och qolayotgan oilasini qanday boqishni, qamoqdagi jigariga yegulik, kiyim-kechakni qanday yetkazib berishni o‘ylaydi, xolos.
Musulmonlarga taskin beradigani – Allohning marhamati. Allohning lutfi. Hindiylar esa o‘zlarining toshdan bo‘lgan haykallariga iltijo qilib, yordam so‘raydilar.
Nigor ona ikki tugun ko‘tarib olgan: birida yegulik, birida kiyim-kechak. Hibsxona eshigi oldida qurollangan soqchilar hech kimni yaqinlashtirmaydi.
– Ruxsat yo‘q! – deydi soqchilar orasidan turib bir zobit. – Uchrashuvga ham, biror narsa berishga ham ruxsat yo‘q! Ketinglar!
– Qanday ketamiz!
– Bir haftadan beri ruxsat yo‘q!
– Ketmaymiz!
– Nega ruxsat yo‘q! Tushuntirib bering!
– Ichkarida bolalarimiz qay ahvolda, axir!
– Hibsxonanglar juda issiq emish!
– Ovqat bermas ekansizlar!
– Urar ekansizlar!
– Qiynayotgan ekansizlar!
Odamlarning shovqini kuchaya boshladi. Olomon qamoq tomonga qarab to‘lqinlandi. Soqchilar qurollarini odamlarga o‘qtalib, hujumni qaytarishga tirishgandek edilar. Hozirgina: “Ketinglar!” – deb turgan zobit “lip” etib o‘zini qamoq ichiga urdi. Uning qochgani ko‘pchilikka kuch berdi. Har yer-har yerda  o‘tirganlar ham o‘rinlaridan turishdi. Kimdir qamoqqa qarata tosh otdi.
Tugunlarini ko‘targan Nigor ona odamlar orasiga tushib qoldi. Odamlarning bunday jazavaga tushishidan u qo‘rqib ketdi. “Yo Allohim! Meni omon saqla! Yordam ber!” – dedid pichirlab tugunlarini yerga tushirib yubormaslik uchun qattiqroq ushlab. U shunday der ekan, qulog‘iga chalinayotgan so‘zlar beixtiyor ichidan bir norizolikni uyg‘otdi:
– Sizlar bolamni nohaq qamagansizlar! – dedi keksa bir chol qo‘lini musht qilib soqchilarga qarata.
– Mening erimni ham! – unga qo‘shildi bir ayol. U ayolning yuzida qayg‘u va isyon qorishib ketgan edi. Shu gapni kutib turgandek shovqin yanada kuchaydi:
– Ha! Ha! Biznikilarni ham nohaq qamagansizlar!
– Qamoqni buzamiz!
Olomon shiddat bilan soqchilarga qarab harakatlana boshladi. Shu payt qamoqning temir darvozasi keskin ochilib, ichkaridan qotma, baland bo‘yli, xizmat kiyimi o‘ziga yarashgan, ko‘zlarida sovuq qat’iyat, yuzida yoqimsiz jiddiyati bilan bir odam chiqib keldi.
U – qamoq boshlig‘i edi. U ham yaqinda tayinlandi. Ismi Lakshmi.
Lakshmining qadam bosishlarida ham, qarashlarida ham, hatto, qo‘llarini siltashida ham odamlarni tinchlantiradigan, boshqaradigan bir siyosat yog‘iladi. Uning o‘ziga bo‘lgan ishonchi, vajohatini ko‘rib, olomon birdan susaydi, ko‘pchilikning ongida anglamsiz bir tarzda shu odam muammoni hal qiladi, degan bir o‘y chaqnab o‘tdi. Odamlarni to‘xtatgan omil shu edi.
Lakshmi shahd bilan olomonga qarab yurdi. Odamlarga qurol o‘qtalib turgan soqchilar ikkiga ajralib, boshliqqa yo‘l ochdilar. Yig‘ilganlar ham beixtiyor jim bo‘lishdi.
Lakshmining ortidan ikki xizmatchi yog‘ochdan yasalgan bir minbarni ko‘tarib chiqdi.
Minbar deyilayotgan bu narsa yerdan yarim quloch ko‘tarilgan, to‘rt oyoqli ko‘tarma.
Lakshmi olomon ichiga bir necha qadab bosib kirgach, uning oyog‘i tagiga o‘sha “minbar” qo‘yildi. Boshliq uning ustiga chiqdi. U odamlarning deyarli hammasini ko‘rdi, odamlar ham uni ko‘rdilar.
Biroq Lakshmi gap boshlagani shoshilmadi. Qarshisidagi hammaning yuzini, ko‘zini topib tikildi. Keyin qo‘lidagi soatga qaradi. Ikki kaftini bir-birga qo‘yib, peshonasiga olib borib, hindiy urfga ko‘ra ta’zim qildi.
– Namaste! – dedi. Lakshmining ovozi jarangdor ekan. U “Namaste!” deganidan keyin musulmonlar kabi qo‘lini ko‘ksiga qo‘ydi. – Assalomu alaykum! Men Lakshmiman. Lakshmi Chanchat. Sizlarning qarshingizga chiqib gapirish men uchun sharaf ham mas’uliyat! Eshitishimcha, negadir qamoqni buzmoqchi ekansiz. Muammolaringiz juda ko‘p ekan. Marhmat, ayting, qanday muammolaringiz bor?
Hamma jimib qoldi. O‘g‘lim nohaq qamaldi degan chol gap boshladi:
– Lakshmi sohib! – dedi u hassasiga astoydil tayanib olib. – Men musulmonman. Yoshim saksondan oshib ketdi. Mening kenja o‘g‘lim Bahodirni nohaq qamab qo‘ydinglar. Endi esa undan xabar olgani kelsam, qo‘ymayapsizlar. Bu qanday adolatsizlik! O‘g‘lim tirikmi, o‘likmi – qaerdan bilaman, axir!
Lakshmi cholga qattiq tikilib, uni jim eshitdi.
– Bo‘ldimi, gapingiz tugadimi, otaxon? – deb so‘radi qamoq boshlig‘i.
– Hozircha tugadi,  – dedi chol.
– Endi meni tinglang, – dedi Lakshmi “Tinglang!” so‘ziga urg‘u berib. – Birinchidan, biz odam qamash bilan shug‘ullanmaymiz. Odamni politsiya qamaydi. Politsiya buyruq beradi – qo‘liga kishan solib keltirishadi. Biz uni saqlaymiz, xolos. Ya’ni, jinoyatchini saqlab beramiz. Qamash bizning zimmamizda emas. Bizning zimmamizdagi ish – mahbusni qo‘riqlab, himoyalab ushlab turish, xolos. Shuning uchun, siz, otaxon, o‘g‘limni qamadinglar, deb bizga ochiq tuhmat qildingiz.
Chol dovdiradi:
– Men qaerdan bilay! Hammangiz bir politsiya bo‘lsangiz! Siz qamagansiz, deb o‘yladim-da! Bilib o‘tiribmanmi!
Lakshmining ovozida tahdid paydo bo‘ldi:
– Bilmasangiz, gapirmang, maylimi?  – Chol boshliqning vajohatidan cho‘chib beixtiyor ortga tislandi. Lakshmi esa bundan kuch oldi. – Bilmay gapirasiz, bilmay jinoyat qilasiz! Bilmaysizki, o‘g‘lingiz aslida jinoyatchi! Siz bilmaysiz – u qanday jinoyatlar sodir etib yurganini! Lekin politsiya biladi! Politsiya har bir ishni qonun doirasida bajaradi. Politsiya havodan olib ish qilmaydi. Ba’zilar bor... osmondan tushgan narsa bilan ish qiladi! Politsiya, sud unday emas! Shuning uchun, ikki qulog‘ingiz bilan eshitib, anglab, tushunib oling! Birinchidan, o‘g‘lingizni va, umuman, hech kimni biz qamoqqa tiqmadik. Ikkinchidan, politsiya hech kimni behuda jazolamaydi. Uchinchidan, qamoqqa kirgan odamni chiqarish bizning ishimiz emas. Qo‘lingizdan kelsa, hukumatga murojaat qiling, sudga boring, o‘g‘lingizni, eringizni chiqarib olinglar!
Erini nohaq qamalganini iddao qilib qichqirgan ayol odamlarni turtib o‘tib, boshliqning oldiga chiqdi. U hind ayoli bo‘lib, chehrasi azobdan, iztirobdan to‘yib ketganini bildirayotgan edi.
– Boshliq sohib! – dedi u shartta. Ovozi keskin, xirqiroq ekan. Qorachadan kelgan yuzi, qalin qoshi, lo‘ppi yuzi, ajinli peshonasi, qora gulli sariysi, ikki qoshi orasidagi xol – hammasi ayolning favqulodda g‘azabidan darak edi. – Bunaqa gaplaringiz bilan hammani aldasangiz ham, meni alday olmaysiz! Qamog‘ingizda odamlarni urasizlar. Azoblaysizlar. Himoyachilarga huquq bermaysizlar. Mening erimni bir yildan beri ushlab o‘tiribsizlar. Mayli, siz aytgandek, jazoni politsiya bersin! Aslida, shu gapingiz ham xato! Politsiya qanday qilib jazo beradi? Jazoni sud tayinlaydi. Sizlar ijro qilasiz. Politsiya esa jinoyatchilarni tutib beradi. Men bilaman – erimni tuhmat bilan qamashdi.
– Menga qarang, xonim, – dedi peshonasi tirishib Lakshmi. – Diydoyingizni o‘sha sudda aytasiz. Boshimni qotirmang!
– Boshingizni qotirmaymi? Hozirgina qanday muammo bor, deb so‘rayotgan siz emasmidingiz? – ayol bor ovozi bilan qichqirdi. – Adolatsiz, yolg‘onchi, yaramas odam ekansiz! Erimni qo‘yib yubor! Uyda bolalarim bor! Ularni qanday boqaman, insofsiz! Erimning xo‘jayini unga pulini bermadi. Erim esa undan haqqini talab qilaverdi. Keyin u zolim erimni tuhmat bilan qamatib yubordi. Siz esa uni ushlab o‘tiribsiz!
Lakshmi asabiylashdi.
U asabiylashgani uchun chiqib kelishidagi vajohat, viqor yo‘qola boshladi. U imkon qadar o‘zini bosishga tirishdi, muloyim bir tusga kirdi, ovozini mayinlashtirdi:
– Xonim, meni kechiring, – dedi past tushib. – Men haqiqatni bilmaganim uchun qo‘polroq gapirdim. Siz bu voqeani, albatta, sudga ayting. Sud eringizni ozod qiladi. Tushuninglar: men ijrochi odamman. Tepamda rahbarlar bor. Ular bir oy muddatga mahkumlarni hech kim uchrashtirma, deb tayinlashdi. Chunki Ayodhiyada islomiy ekstremistlar hindiylarga hujum qilmoqda, bizlarni kofir, deb tahqirlashyapti. Mo‘g‘ullar podshohi Avrangzeb o‘lganidan keyin Ayodhiya ozodlikka chiqdi. Biz boburiylarga itoat etmadik. Biz buyuk Ramning Vatani vorislarimiz. Bu yurt muqaddas. Chandragupta obod qilgan o‘lka bu. Musulmonlar kelgindilardir. Ularga ergashgan millatdoshlarimizga rahmim keladi. Yaqin-orada buzg‘unchi musulmonlarning hammasini jazolaymiz. Shu sababli, biz qamoqni bir oy qat’iyan muhofaza etishga majburmiz. Sizlar esa adolat yo‘q, deysizlar. Ichkaridagi minglab mahbuslarni qo‘yib yuboraylikmi? Ular vahshiylarcha bizning san’atimizni, ibodatgohlarimizni oyoqosti qilsinlarmi? Bunga yo‘l qo‘yib bo‘ladimi!
Lakshmi shunday gapirdiki, hamma beixtiyor uni tinglashga majbur bo‘ldi. Odamlar orasida turgan musulmonlar esa o‘zlarini juda noxush his etdilar. Hindiylar, butparast pushtunlar musulmonlarga yovqarash qilib qaradilar. Nigor ona bu holga jim tura olmadi:
– Boshliq sohib, – dedi u toliqqan ovozda. Haqiqatan, u yo‘l bosib va quyosh tig‘ida charchagan edi. Lakshmi unga qaradi. –  Siz musulmonlarni nega yomonotliqqa chiqaryapsiz? Bunday deyishga haqqingiz yo‘q! Isbotingiz yo‘q!
Lakshmi Nigor onaga qaradi, uning muslima ekanligini bildi. Ichida iljaydi, tashida esa qovog‘ini uydi.
– Siz muslimaga o‘xshayapsiz... – dedi salmoqlab.
– Alhamdulillah, men musulmonman, – dedi Nigor ona.
– Balki, sizning xabaringiz yo‘qdir! Ammo bizning xabarimiz bor! Musulmonlar hadlaridan oshib ketdilar. Ular jamoalar tuzishyapti. Hindiylarni tahqirlashyapti. Marhum hokimimiz va bosh zobitimiz aynan musulmon jangarilari tomonidan o‘ldirildi. Bu masalada bizda yetarlicha dalil ham, guvoh ham bor. Ko‘plab musulmonlar tashqaridan qurol sotib olishgan. Bombalar tayyorlashgan. Hindiston ozodligiga qarshi kurashishgan. Angliyadan yordam olishgan. Pokiston bilan hamkorlik qilishgan. Biz bu jinoyatlarni zinhor bu holda tashlab qo‘ymaymiz!
– Yolg‘on! – dedi Nigor ona ko‘zidan yosh oqib. – Tuhmat qilyapsiz!
– Buni yaqinda bilib olasiz! – qamoq boshlig‘i gapni qisqa qilib, olomonga qo‘lini bigiz qilib dedi: – Xo‘sh, vaziyatni tushundinglarmi? Tarqaling! Nima qahringiz bo‘lsa, musulmonlarga soching. Nima savolingiz bo‘lsa, ulardan so‘rang! Boringlar! Yigirma kundan keyin qamoqxona uchrashuvlariga ruxsat beriladi!
Odamlar tarqala boshladi. Bu hech kim kutmagan yechim edi. Musulmonlardan yomonlik ko‘rmagan butparastlar hozir hayron edilar. Biroq ularning aksarining qalbida musulmonga nisbatan qora nuqta paydo bo‘ldi. Musulmonlan ham g‘ayridinlardan kelishi mumkin bo‘lgan hujumga hissiy ravishda o‘zlarini hozirladilar. Hammaning ko‘z o‘ngida davlat odami ilk bora xalq orasiga diniy adovat urug‘ini sepdi. Bu urug‘ qalblarga borib tushdi, xayollarga qadaldi, endi tomir otadi, nish uradi, daraxtga aylanadi, fitna va fasoddan iborat meva tugadi.
Nigor ona horg‘in uyga qaytdi. Qaytarkan, ko‘ziga olam toraydi. Qalbida chuqur, simmilagan og‘riq uyg‘ondi. U og‘riq na ko‘zyosh bilan, na nola bilan ketmaydigan bir og‘riq edi.
– Qizim, – dedi uyga kirib, holsiz bo‘lib yerga cho‘karkan. – Bir oydan keyin qamoq uchrashuvlariga ruxsat berilarkan... Sizning bormaganingiz yaxshi bo‘libdi...
Sabriniso erini qamab qo‘yganlaridan keyin o‘zini xuddi bo‘shliqqa yiqilayotgandek tuydi. Qiziqki, ichi bo‘m-bo‘sh edi. Qalbida titroq... Biroq bu titroq ko‘zyoshni chaqirmaydi. Muzday.
“Endi nima qilaman?”
U o‘ziga shunday savol berdi. “Astag‘firulloh!” – dedi u. Chunki ichi uning juda xotirjam edi. “Nahotki, erimning qamalgani, azob tortayotgani meni qayg‘uga solmasa! Nahotki, men unga shu qadar befarqman!” – deb o‘yladi. O‘zini bemehr umr yo‘ldoshi kabi his etdi. Holbuki, tuyg‘ularni boshqarish imkonsiz. Aslida, Sabrinisoning holati Allohning unga bergan inoyati edi. Sabrinisoda bir sabr, bir toqat bor ediki, bu toqat erining qamoqqa tushishi keltirgan qayg‘uni bemalol ko‘tardi.
Xo‘ja Alining qandolat korxonasi yopildi. Avval shogirdlarning qadami uzildi. Keyin mijozlar kelmay qo‘ydi. Oyning oxiriga borib, uyda na yegulik, na kiygulik qolmasligi ayon bo‘lgach, qaynona-kelin qandolatxona dastgohlarini sotishga qaror qilishdi.
– O‘g‘lim ozodlikka chiqqach, yana sotib oladi, inshaAlloh, – dedi Nigor ona. – Hozir Ozodga g‘amxo‘rlik qilaylik. Siz yaxshi ovqatlaning. Bolaga sut bo‘lsin. Chaqaloqqa yaxshi parvarish zarur.
Belgilangan yigirma kunning ertasi kuni Nigor ona kelini va nevarasini olib, qamoqqa keldi.
Qamoq oldi tumonot.
Yomg‘ir mavsumi boshlangani uchun damba-dam yomg‘ir shivalaydi. Ayodhiyada iqlim quruq bo‘lsa-da, yilning ba’zi fasllarida yomg‘ir ko‘p yog‘adi. Iliq yomg‘ir. Ko‘pchilik boshiga yomg‘irdan himoya uchun po‘stin tashlaydi. Sabriniso chaqalog‘ini quchoqlab qamoqning yaqinidagi qaysidir boyning imorati panasida turib qoldi. Nigor ona uchrashuvni hal qilgani ketdi.
Qamoq panjarasi atrofida odamlar asalaridek g‘uvillaydi. Hech kimning yomg‘ir bilan ishi yo‘q. Butun vujudi bilan tamjid kalimasini takrorlaydi:
“Subhanalloh! Valhamdulillah! Va la ilaha illallohu vallohu akbar! La havla va la quvvata illa billahil aliyyil a’ziym! Ma shaa Allohu kana va ma lam yasha’ lam yakun”.
“Alloh har qanday nuqsondan, shirkdan pokdir! Va Allohga hamd bo‘lsin! Va Alloh Ulug‘dir! Oliy, Aziym bo‘lgan Allohning quvvatidan, qudratidan bo‘lak kuch ham, quvvat yo‘q! Allohning xohlagani bo‘ladi! Xohlamagani hargiz bo‘lmagay!”
Nigor ona shoshib kelini qoshiga keldi:
– Qizim, bo‘laqoling, – dedi hayajonda. – Ruxsat berishdi. Ruxsat oldim! Yuring!
Sabriniso shoshib qaynonasining ortidan ergashdi.
– O‘g‘lim bilan uchrashuvga ruxsat tegdi, lekin qaynotangiz bilan uchrasha olmaymiz bugun... InshaAlloh, xayrli bo‘lsin! – Nigor ona o‘g‘lining diydoriga yetishidan juda xursand edi. Tez gapirganidan va quvonchdan nafasi tiqilib, bitta so‘zni ikki-uch bor takrorlardi.
Qamoqning po‘lat darvozalaridan uning tor hovlisiga kirishdi. Keyin chala yoritilgan yo‘lakdan yurib ketdilar. Yo‘lakdan xizmat libosidagi politsiyachilar u yoqdan bu yoqqa yugurgandek qadam bosadi.
Hammasining turqi sovuq. Basharasida nur yo‘q. Qarasa, odamning eti junjikadi. Harqalay, Sabrinisoga shunday tuyuldi. Biroq u bu holga e’tibor berishga hozir qodir emas. Chunki eri bilan bo‘lajak uchrashuv uni g‘alati bir ahvolga solmoqda.
“U abgor holga tushdimi? Ozib ketmabdimi? Qorni to‘yib ovqat yemayotgan bo‘lsa-chi? Urib shikast yetkazishmabdimi? Allohim, Xo‘ja Alini o‘zing saqla! Hifzingda himoya et!” – Sabrinisoning qalbidan shunday o‘tinch otilib chiqayotgan edi.
Qiziqki, u qamoqning ichkarisiga kirgani sayin eridan xavotiri kuchaydi. Bu xavotir ko‘chada, hatto, biroz oldin ham bu qadar kuchli emasdi.
Nigor onaning ichi to‘lib keldi. Yo‘l boshlab ketayotgan politsiyachi izidan yugurgudek yurarkan, yig‘isini bosish uchun lablarini tishlab oldi.
Bu yig‘ining sababini ona anglashdan ojiz. Farzand ham ojiz. Na-da ona, na-da farzand – inson bolasi bu yig‘ini tahlil eta bilmas! Zotan, jigargo‘shasini zulm changlida ko‘rgach, Odam bolasining ich-ichidan tashqariga vulqonday otiladigan bu nola Allohning fitratga joylab qo‘ygan marhmatidir.
Nihoyat, o‘ngga burilib, biroz yurganlaridan so‘ng, yana bir eshikdan ichkari kirdilar. O‘rta panjara edi. Qalin temirli panjara. Bu panjara devor o‘n qismga ajralgan. Har qism yarim quloch. Yarim qulochning ichida kursi. Ikki tomonda. Politsiya o‘tiringlar, deb shunday kursilardan birini ko‘rsatdi.
– Onajon, o‘tiring, – dedi Sabriniso.
– Yo‘q, qizim, siz o‘tiring, – dedi Nigor ona. – Qo‘lingizda bola bor.
– Yo‘q-yo‘q! – dedi shoshib Sabriniso.
Nigor ona kursiga o‘tirdi, qo‘lidagi tugunni qarshisidagi tokchaga qo‘ydi. Panjara ortida xonaning chap tomonidagi eshik ochildi va Xo‘ja Ali ko‘rindi.
Ozibdi. Sochi yanada o‘sibdi. Yuzi... U yuzini qayg‘uli ko‘rsatmaslik uchun jilmayib kelayotgan edi. Biroq ko‘zlarining tubida bir g‘am nurni yashiribdi. Shodlik nurini berkitibdi. Buni onasi ham, ayoli ham darhol angladilar.
Onaizor o‘g‘lini ko‘rdiyu, o‘rnidan beixtiyor turib, ikki qo‘li bilan panjarani ushladi:
– Bolajonim!.. – dedi ovozi titrab. Nigor onaning titroq sasi ichiga yutildi, chunki ko‘zidan shashqator oqayotgan yosh, bo‘g‘izdagi cho‘g‘ bu sasni ushlab oldi. Ushlab oldiyu, qo‘yib yubormadi. Onaizor bir so‘z ayta olmay turib qoldi.
Sabriniso esa chaqalog‘ini bag‘riga yanada mahkam bosib yig‘isini ko‘rsatmaslikka tirishdi. Xo‘ja Ali ichidan zil ketdi. Lekin jilmaydi. Yugurib onasining qarshisiga keldi.
– Onajon! – dedi quvnoqlik bilan. – Nega yig‘laysiz, yig‘lamang! Yig‘lamang, ona!
U kulsa-da, o‘zining ko‘zidan chiqayotgan yoshni sezmayotgan edi. Nigor ona yuzini panjaraga bosdi. Panjaradan uning barmoqlari sig‘ardi, qo‘li sig‘maydi. Go‘yo panjarani quchsa, o‘g‘lini bag‘riga bosgandek edi u hozir.
Bir necha lahzadan so‘ng tuyg‘ular bosildi.
– Assalomu alaykum, yaxshimisiz, onajon? – dedi Xo‘ja Ali.
– Shukur, bolam, – dedi Nigor ona. – O‘zing yaxshimisan? Qiynalmayapsanmi?
– Yo‘q-yo‘q! Sira xavotir olmang! – dedi Xo‘ja Ali.
– Bolam, Allohim lutf ko‘rsatdi: o‘g‘illi bo‘lding! – dedi Nigor ona va keliniga qaradi: – Qizim, Ozodni menga bering!
Nigor ona nevarasini avaylab qo‘liga olib, ko‘tarib yuzini panjaraga yaqinlatdi:
– Mana, o‘g‘lim, sening o‘g‘ling! Xo‘ja Ozod! Allohim otangga, senga ozodlik bersin, deb niyat qilib, duo qilib shu ismni qo‘ydim! – Nigor ona o‘g‘lining diydoridan shodlanib shoshib gapirardi. – Qara, xuddi o‘zing! Xuddi bobosi!
Xo‘ja Ali panjara ortidan shiringina bo‘lib uxlab yotgan o‘g‘liga qaradi. Ichi boshqacha bo‘ldi. Boshqacha ediki, bu tuyg‘uni u avval tuymagan edi, zotan. Ajabki, bolani olib quchoqlab erkalashga ehtiyoj sezmadi, chunki ilojsiz ishga qanday qilib ehtiyoj sezish mumkin! U bolasi kuchli bo‘lib o‘sishini orzu qildi. Bu shunday orzu ediki, na qalbda, na ongda so‘zga evrilmagan bir niyat edi. Zaiflik, tutqunlik changalidagi har bir otaning qalbidan o‘tishi mumkin bo‘lgan yagona bir xohish edi bu.
Nigor ona yana farzandi oldida ko‘proq qolishni istardi, lekin politsiyachining ovozi keldi:
– Besh daqiqa! Besh daqiqadan keyin uchrashuv tamom!
Onaizor shunda o‘ziga keldi. Yetti qat osmon ustidan yerga tushdi, go‘yo. Shunda u atrofga qarab atrofda yana to‘kkiz mahbus o‘z oilasi bilan gaplashayotganini, xona chug‘ur-chug‘urga to‘la ekanligini idrok etdi. Shoshib o‘rnidan turdi:
– Qizim, eringiz bilan gaplashib oling! – dedi bolani quchoqlab. – Men turaman.
– Yo‘g‘e, ona... – dedi qizarib Sabriniso.
– O‘tiring! – dedi buyruq bilan Nigor ona.
Sabriniso erining qarshisidagi kursiga qimtinibgina o‘tirdi. Panjara ortidan o‘ziga intizorlik ila boqib turgan bir juft mehru anduh to‘la ko‘zlarga sekingina qaradi.
        </item>

        <item>
            Abdulloh yana avvalgi kameraga qaytarildi. Kamerada o‘sha eski nusxalar – Aydar, Naynov va Kichkina butun dunyoning siyosati ularga qolib ketgandek bir-birlariga aql so‘qib o‘tirishgan ekan.
Aslida, aql so‘qayotgan, odatga binoan, Aydar edi. Naynov oyog‘ini ko‘tarib yotgan ko‘yi esnab, hafsalasizlik bilan uni ma’qullab qo‘yadi. Kichkina og‘zini ochib, Aydarning og‘ziga tikiladi. Abdulloh kirishi bilan u tomonga o‘girilishdi. Naynov oyog‘ini tushirdi, o‘tirdi.
Abdulloh qo‘lini chaydi. Kameradoshlariga:
– Hormanglar! – dedi, hech kimga ortiqcha e’tibor bermadi, so‘rashishga qo‘l ham uzatmadi. Yotar joyning yuqorisiga chiqib, cho‘zildi. Uning badanida mix sanchilgan joylar ko‘rinib turardi. Aydar pastki labini tishlab, achingandek boshini liqillatib qo‘ydi.  Keyin qo‘lini siltab, o‘z loqaydligini e’lon qilgan bo‘ldi. Naynov esa eshik tagiga borib, taqillatdi.
– Endi eshit! – deb Kichkinaga kelgan joyidan vaysashga tushdi Aydar. – Shunday qilib, dunyodagi eng buyuk davlatlar ichida Xitoy eng buyugi, eng kuchlisi, eng qudratlisidir. Bilasanmi, Rossiya ham, Amerika ham u bilan hisoblashib ishlaydi. Chunki Xitoy mahsulotlari jahon bozorlarini egallab bo‘ldi. Osiyoni Xitoysiz tasavvur qilish mumkin emas. Xitoyning armiyasi, sanoati, xalqi – juda betakror. Siyosat masalasida bizning hukumatdan butun dunyo o‘rnak olsa, arziydi. Bizga Yevropaning siyosatini maqtashadi: inson huquqlari, boshqa, balo, battar! Toshini tersin bular! Ba’zi xoinlar Xitoyda demokratiya o‘rnatamiz, deydi. Yevropa chirib, ado bo‘ldi. Hamma yoqni ko‘tlar bosib ketgan. Xitoy bunga yo‘l qo‘ya olmaydi, axir. Xitoy qadimdan kelayotgan hamma ilmlarni o‘rganib, kommunizmni tanlagan. Eng buyuk g‘oya. Inson ozodligi shunda! Xitoy rahbarlari mamlakatni gullatib yuborishyapti! Xalqimiz mehnatkash! Kimlardir Xitoyda yashash qiyin, sharoit yo‘q, deyishadi. Hoy, nonko‘r! Ishla, mehnat qil! Butun dunyodan Xitoyga kelishga odamlar orzumand! Bizning uyg‘urlar ham ba’zan ahmoq. Xitoydan ozod bo‘lish kerak, deydigan toifalar chiqibdi. Unaqalarning joyi qamoq! Zindon! O‘lim! Osuv! Otuv! Chunki Xitoydan ajrab chiqish o‘lim bilan teng. Axir, bizni kimdir himoya qilishi kerak-ku! Agar Xitoyning qo‘l ostida bo‘lmasak, Rossiya bizga hujum qiladi, Amerika bosib olishga intiladi. Xitoy esa bizni bu balolalardan to‘sib turibdi. Hamma narsaga yo‘l bor: kommunizm siyosati xudoni inkor etsa ham, masjidlar ishlab turibdi. Uyg‘urlar, musulmonlar hajga boryapti. Qur’onlar sotilyapti. Axir, nima kerak? Tinch va osuda yashayapmiz! Ablah vatan xoinlari Xitoydan uyg‘urni ozod qilaman, deydi. Axir, biz ozodmiz! Bunaqa isqirtlar jamloqlarda to‘lib yotibdi. Borsang, ko‘rasan. Butun dunyo Xitoyga tan beradi.
Vaysashlari Abdullohning qulog‘iga kirmayotganidan Aydar g‘ofil, albatta.
Abdulloh xotirjam, qalbi osuda edi. Tunu kun tinmaydigan, ayniqsa, kechalari devorlarni kuydirib yuborgudek qiynoq nolalarini eshitarkan, qalbi bilan Allohga bog‘landi, istig‘for aytdi, Robbisidan mazlumlar uchun yordam so‘radi.
Oradan bir oy o‘tgach, Abdullohni sudga chaqirishdi. Sudgacha advokatni ham, tergovchini ham qayta ko‘rmadi. Qizig‘i, qamoq binosi ichida sud zali bor ekan! Abdulloh shunday o‘yladi. Chunki u qandaydir “ko‘rinmas kuchlar” qamoq ichidagi tuzukroq xonalardan birini ta’mirlatib, sud zaliga aylantirish haqida buyruq berganini bilmasdi, tabiiy. O‘sha kuchlar Abdullohning qamoqdan chiqarilmay to‘g‘ri jamloqqa olib borish va u yerda jiddiy nazorat ostida saqlash haqida qaror qilgan edilar.
Abdulloh “Sudga hozirlan!” buyrug‘ini eshitib, qanday hozirlanish to‘g‘risida o‘yladi. Egnidagi kiyimni qayta-qayta yuvib, quritib, kiyib yuribdi. Tashqi libosini yuvsa, ich kiyimda o‘tiradi. Ich kiyimini yuvsa, tash kiyimda.
Mirshablardan biri ustara uzatdi.
– Soqoling-mo‘ylovni qir! –  dedi dag‘allik bilan.
Abdulloh mirshabga tikka qaradi va ustarani oldi. Oyna yo‘q edi. Sovun yo‘q edi. Abdulloh so‘ramadi. So‘ragisi kelmadi. Muzday suv bilan o‘siq soqolini yuvdi. Iyagini ishqadi, soqolini yumshatgan bo‘ldi.
O‘ng uzorini barmog‘i bilan paypaslab, ustarani tig‘i bilan yurgazdi. O‘t o‘rganda chiqadigan ovoz qulog‘ining tagidan eshitildi. Ustarani suvga botira-botira Abdulloh soqolini tagi bilan olishga kirishdi. Aydar, Naynov va Kichkinaning nazdida Abdulloh xo‘mrayib, befarq holda soqolini qirar edi. Aslida esa qalbini istig‘for jarangi to‘ldirdi.
“Allohumma anta Robbiy!” – “Allohim, Sen mening Robbim, parvardigorim, Tarbiyachimsan!”
“Laa ilaha alla ant!” – “Sen boshqa ibodatga sazovor bo‘lgan boshqa iloh yo‘qdir!”
“Xolaqtaniy!” – “Sen meni yaratding!”
“Va ana a’bduka!” – “Va men Sening qulingman!”
“Va ana a’la ahdika!” – “Va men Senga bergan ahdim ustidaman!”
“Va va’dika mastato’t!” – “Va Senga bergan va’damga quvvatim yetganicha, imkonim boricha, o‘zimni butunlay safarbar etib amal etmoqqa tirishaman!”
“Au’zu bika min sharri ma sona’t!” – “Qilmishlarim: noxush kirdikorlarim, xatoyu gunohlarimning yomonligi o‘zimga yetishidan qo‘rqaman va o‘sha yomonlikdan qochib, Sening panohingni so‘rayman!”
“Va abuu ulaka bi ni’matika a’layya!” – “Sen, O‘zing menga cheksiz ne’matlar ato etding! Beminnat berganing barcha ne’matlarni e’tirof etaman, tan olaman!”
“Va abuu u bizan biy...” – “Sening qoshingda, Sening ko‘zing o‘ngida, Sen ko‘rib turganing holda qilgan barcha gunohlarimga iqrorman...”
“Fag‘firliy...” – “Allohim, meni kechir!..”
“Fa innahu laa yag‘firuz zunuba illa Ant!” – “Zotan, Sendan bo‘lak gunohlarni kechirguvchi hech kim yo‘q! Faqat Sen ma’siyat va xatolarni afv etadigan Zotsan!”
 To soqolini butkul qirib bo‘lgunicha Abdulloh istig‘fordan to‘xtamadi. Bu shunday istig‘for bo‘ldiki, faqat Alloh va uning bir shikasta quli orasida edi.
Abdulloh sudga chiqarkan, uning tik qaddi, dadil qadamlari mirshablar qalbiga anglamsiz qo‘rquv olib kirdi. Bu qo‘rquvni ular qanday ham anglasinlar, qanday tushunsinlar! Ko‘r bo‘lgan qalb ko‘zi na yorug‘ni, na zulmatni idrok eta olmas, zotan. Faqat bu mahbusga qattiq bir ovoz-la, qo‘pol bir so‘z-la muomala qilishga g‘ayritabiiy bir Qudrat yo‘l qo‘ymadi.
Sun’iy hozirlangan sud zaliga Abdullohni olib kirdilar. Sud zali, ajabki, to‘la. Baland qilib o‘rnatilgan stolda uyg‘ur sudya qo‘r to‘kib o‘tiribdi. Ikki yonida ikki nafardan xalq maslahatchilari.
Qamoq inson sezgilarini qayraydi. Mahbusning ko‘zlari qarshisidagi har narsani ipidan ignasigacha, miridan sirigacha bir lahzada xotiraga muhrlaydi. Xotira miyaga uzatadi. Miya bir on ichida bu suratni tahlil elagidan o‘tkazadi.
Abdulloh sudyani uyquga to‘ygan, deb o‘yladi. Biroq, ajabki, maslahatchilarning ko‘zlari shishib ketgan. Vallohi, ular uxlamagan ko‘rinadilar.
“Kayfu safoda tong ottirgan bo‘lsalar kerak...”
Prokuror dushmanga qo‘shin tortib chiqqan sarkarda kabi jangovar. Panjara ichiga kirgach, Abdulloh ohista o‘rindiqqa cho‘kdi. Eshikdan:
– Men advokatman, advokat! – degan ovoz eshitildi va Tublibek shoshib-pishib kirib keldi. Abdulloh ko‘z qiri bilan Tublibekka qarab qo‘ysa-da, e’tibor qaratmadi.
Zalni to‘ldirganlar Abdullohning ko‘ziga bitta qolipdan chiqarilgan temir haykalchalardek tuyuldi: yuzlar bir xil, qirib silliqlangan iyaklar bir xil, ma’nodan xoli, bo‘m-bo‘sh nigohlar bir xil. Hissiz. Sovuq.
Abdulloh devorga suyandi.
Yuzlari cho‘zinchoq, ozg‘in, o‘tirgan joyidan ham novchaligi bilinib turgan mo‘ylovli sudya Abdullohga qoshini chimirib qaradi. U tajribasi davomida bu qadar betakalluf mahbusni ilk bor ko‘rayotganini xayolidan o‘tkazdi.
“Sindirish kerak, albatta, sindirish kerak! Burni osmonda-ku! Xuddi jonini tikib qo‘ygandek!” – sudya o‘z o‘yidan o‘zi mutaassir holda labini burdi.
– Demak, sudni boshlaymiz, – dedi sudya zalga qarab. Abdulloh esa ko‘zini xonaning o‘zining qarshisidagi derazasiga tikdi:
“Havo qanday ekan? Salqinmikin? Yo issiqmikan? Odamlarning kiyimiga qaraganda sovuq, shekilli. O‘ranib olishganini ko‘r bularning...” – dedi o‘ziga o‘zi. Sudya esa mahbusni tanishtirayotgan edi:
– Abdulloh Yorqin Ibrohim Yorqin o‘g‘li, yoshi o‘ttiz ikkida, Turkiya vatandoshi, aslan, Uyg‘ur qochqini. Otasi bilan bundan qariyb yigirma besh yillar ilgari Xitoy hududidan noqonuniy ravishda chegarani buzib qochgan... – sudya yana bir nimalarni gapirdi, Abdulloh esnadi. Ko‘zini yumib-ochib, yelkasini kerib, tanasidagi qonni yurishtirmoqchidek bir qo‘zg‘aldi. Mahbus o‘tirgan panjara tepasida turgan mirshab ko‘zlarini ola-kula qilib, dam sudyaga, dam Abdullohga boqdi. Sudya sudlanuvchiga savol berdi. Abdulloh uyqudan endi uyg‘ongandek: “A?” – dedi.
– Sudlanuvchi, uxlayapsizmi? – dedi sudya zarda bilan.
– Yo‘g‘e, sizlar uxlayapsizlarmi, debman, – dedi Abdulloh.
– Tushunmadim?! – dedi sudya hayron bo‘lib.
– Hech narsa, so‘rayvering, nima kerak sizga? – dedi Abdulloh. Sudya mahbus uni mazax qilayotganini sezdi. Birgina u emas, zalda o‘tirganlar – farosatdan bir zarra nasibasi borlarning hammasi buni angladi. Mirshablar, kuch ishlatib, aqlni unutgan zolimlarning barchasi, bunday holga ilk bor uchrashayotgandilar. Zotan, sudlarda hamma siniq va yig‘loq bir holda turadi.
Bu qanday isyon bo‘ldi!?
Sudya uchun mazax bir zarba edi. U fikrini jamlab, “jinoyatchi”ga qayta biror hujumni rejalashtirish uchun savolini takrorladi:
– Uylanganmisiz?
– Uylanganmisiz? – sudyaning gapini aytdi Abdulloh. – Bilmaysizmi? Qo‘lingizdagi anavi qalin jild ichidagi qog‘ozlarda men haqimdagi zig‘irdek ma’lumotni ham qayta-qayta yozishgan. O‘qib oling.
Sudya dovdiradi.
Mahbus u kutganidan ko‘ra bezbet chiqdi. Dovdiraganini bildirmadi:
– O‘qib olaymi, o‘rtoq jinoyatchi? – dedi. – O‘qib olishga aqlim yetmay turgan edi.
Sudya mahbusning vujudidan yog‘ilib turgan qahr qarshisida o‘zining ojizligi xususida e’tirofga keldi. Hozircha u bilan teng bo‘lmaslikka qaror qilib, prokurorga ayblovni o‘qishni buyurdi. Prokuror Abdullohga o‘qrayib qarab, aylovni e’lon qildi.
– So‘z sizga, sudlanuvchi, jinoyatingiz tafsilotini so‘ylang, – dedi sudya o‘zini o‘ta loqayd ko‘rsatishga tirishib prokuror ayblovni o‘qib tugatgach.
– Mengami? MashaaAlloh! – dedi Abdulloh o‘rnidan turib. “MashaaAlloh” kalimasi o‘tirganlarga o‘qdek sanchildi. Hamma qalqib ketdi. Abdulloh shoshmay har bir odamga birma-bir qarab, baland va dadil so‘z boshladi. U gapirarkan, ovozi ochilar, har bir so‘zi jaranglab yangrar edi. – Menday gunohkor qulini Islom ila ne’matlantirgan, Iymon ila najotlantirgan Allohimga adadsiz hamd! Islomni yetkazib, Iymon tarbiyasini bergan Rasululloh sollallohu alayhi va sallamga durudlar, salovotlarim bo‘lsin!
Sudya, Abdulloh gapirarkan, bolg‘asi bilan stolga bor kuchi bilan urdi, prokuror o‘rnidan turib ketdi, qolganlar esini yo‘qotib qotdilar.
– Bas qil, mahbus! – dedi chinqirib prokuror.
– Bu sizga din majlisi emas! – dedi sudya gezarib.
Abdulloh kuldi.
– Men aybdor emasman! Meni eshitinglar! Meni eshiting! – dedi hayqirib. – Shaytonlamanglar! Sizlar hammangiz yolg‘onchisiz. O‘lkangizda qonun yo‘q. Qoida yo‘q. Zolimlar istagan ishlarini qiladilar. Xalqni qonini ichasiz. Elni aldaysiz. Hukumatda turgan biror inson odamlar dardini o‘ylamaydi. Mening bo‘ynimga yolg‘on jinoyat qo‘ymoqdasiz. Men aybdor emasligimni sizlar yaxshi bilasiz. Nohaq qamayotganingiz sizga kunday ravshan. Birortangiz meni jinoyatchi deb bilmaysiz. Tepangizda turgan nobakor qamash amrini berdi – qamaysiz. Bilingki, men musulmonman va musulmonni Allohning o‘zi himoya qiladi. Yolg‘iz va ilojsiz qo‘ymas! Meni o‘ldirasizmi, osasizmi, so‘yasizmi, zindonda ming yil saqlaysizmi – menga farq etmas. Men o‘zimni o‘lgan, deb hisoblayman. Sizlar esa, albatta, bu dunyoda xorlik ila jazolanursiz. Qiyomatda esa olovda yonajaksiz. Masxaraboz sudingizni tugating. Sudsiz belgilab qo‘yganingiz qamoq muddatini ayting. Men kabi minglab, yuz minglab, millionlab uyg‘urlarni, musulmonlarni, mazlumlarni azoblamoqdasiz. Ogoh bo‘ling! Buning badalini, albatta, o‘tayajaksiz! Biz o‘lsak ham, qonlarimiz oqsa ham, sizlarga jazo Beruvchi Zot o‘lmas! Hargiz o‘lmagay!  Alloh buyukdir!
Hamma sukutda qoldi.
Abdulloh gapini tugatdi. U qizishib ketgan edi. Yuzlari bo‘g‘riqdi. Joyiga o‘tirdi. Sudya boshini egib, bir muddat sukut saqladi-da, so‘radi:
– Boshqa gapingiz yo‘qmi?
– Yo‘q!
– Sud savollariga javob berishdan bosh tortyapsizmi?
– Ha!
– To‘liq takrorlang: sud savollariga javob berishdan bosh tortaman, deb!
– Sizlarning sudingiz masxara sud bo‘lganligi uchun savollaringizga javob berishdan bosh tortaman!
– Yaxshi. U holda, siz bilan pachaklashish uchun vaqtim yo‘q, – dedi sudya o‘rnidan turib. Hamma o‘rnidan turdi. Abdulloh o‘rnidan qo‘zg‘almadi ham. – O‘rtoq prokuror, qancha so‘raysiz?
Prokuror gezarib ilondek vishilladi:
– Bir umrlik qamoq jazosi!
– Shundaymi? Xalq maslahatchilari ham fikrimga qo‘shilishsa, ne ajab! Men sudlanuvchi Abdulloh Yorqin savollarga javob berishni istamagani, sud ishini buzgani, sud raisi va a’zolarini masxara qilgani, sud jarayonida diniy targ‘ibot olib borgani uchun Xitoy Xalq Respublikasi nomidan hukm o‘qiyman: Abdulloh Yorqin o‘ttiz yil muddatga ozodlikdan mahrum etilsin. Jazoni eng qattiq turdagi qamoqda o‘tasin. Tamom.
Bu voqealar juda tez fursatda sodir bo‘ldi. Sudya gapini bitirdi va: “Mahbusni ko‘zimdan yo‘qotinglar!” – dedi mirshablarga. Mirshablar Abdullohni siltab, deyarli sudrab olib chiqib ketdilar. “Sud zali” eshigi yopilishi hamon Abdulloh boshiga tushgan zarbdan ko‘zi tinib yiqildi. Ovoz chiqarishga ulgurmadi: a’zoyi badaniga uni o‘rab olgan mirshablarning yelimtayoqlari yog‘ildi. Abdulloh uch-to‘rt zarbani sezdiyu, hushidan ketdi.
Behush yotgan mahkumni avval mirshabtayoq bilan beayov savlaganlaridan keyin, sudrab pastdagi zindonga olib ketdilar.
Abdulloh o‘lik yo tirik bo‘lsin, shu tunda jamloqqa – eng og‘ir turdagi qamoqqa jo‘natilishi shart edi...
U ko‘zini ochganida qandaydir temir qutining ichida siltana-siltana ketayotganini bildi. O‘t ulovning guldirak ovozi to‘rt tomondan uning qulog‘ini batang qildi. Qimirlay olmadi. Nazarida, butun tanasi maydalab tashlangandek. Haqiqatan, Abdullohning vujudi qon ichida. Kiyimi qon. Tanasiga yopishgan... Qovurg‘asi singan. Boshi yorilgan. Ichki a’zolari ham, shubhasiz, ezilgan. Abdulloh shundan keyin to jamloqqa borib tushgunicha hushini yo‘qotib, na behush bo‘la olmadi yoki hushiga kelib, na hushyor yurolmadi.
Ulov qaerdadir to‘xtadi. Abdulloh cho‘zilib yotgan temir qutining bir tarafi eshik ekan, taraqlab ochildi. Abdulloh eshik tomonga qaramoqchi bo‘lib, ingradi. Bahaybat bir zobit kirib keldi va Abdullohning qo‘lidan sudradi. Abdulloh anglamsiz bir holda undan qutilmoqchi bo‘ldi. Buni ko‘rib, zobit sherigidan qora qop olib, Abdullohning boshiga kiygazdi. Arqon olib, oyog‘iga bog‘lab, tortdi. Abdullohning tanasi yerni “supurdi”: ulovning zinalariga urilib, yerga tushdi. Boshi yerga urilib, “gurs-gurs” ovoz chiqardi. Zobit bir sherigi yordamida uni arqon bilan sudrab, mahbuslarni tashiydigan poezd eshigi oldiga keldi. Ikki qadam sudralishda yerdagi mayda tosh, xas-xashaklar Abdullohning qonli ko‘ylagiga ilashib ulgurdi. Agar Abdullohning hushi o‘zida bo‘lganida boshiga qop kiygizilgan va bukchaygan holda sassiz-sadosiz poezdga turtkilab, qamchilab olib kirilgan yana o‘nlab, yuzlab mahkumlarni ko‘rgan bo‘lardi, albatta.
Mahkumlarni jamloqqa eltadigan temir poezd ichining bir tomoni yo‘lak, bir tomoni esa uch qavatli tokchalar. Tokchalarga bukchaygan mahkumlar taxlab tashlangan. Ha, taxlab tashlangan. Xuddi g‘isht taxlagandek.
Barcha mahkumlarning boshlarida qop, qimirlashga-da, saslanishga-da, quvvatlari yetmaydi. Abdullohni xuddi shunday buklab tokchaga orasiga tiqib yubordilar.
Abdulloh chala behush yotdi. Uning miyasi ishlayapti. Fikrlayapti. Ko‘zlari ochilmas darajada qovoqlari shishgan esa-da, quloqlarining ichiga to‘lgan qon qotib qolgan esa-da, ovozlarni miyasi aniq va ravshan fahm etdi. Fahm etdi va tahlilga kirishdi. Holbuki, tana jonidan ayrilgandek. Tanadagi og‘riqlar shu qadar kuchaydi, chog‘i, miya bu og‘riqlarni qabul etmay qo‘ydi, go‘yo.
Poezd uch kun yurdi. Uch kunki, mahkumlarga bir tomchi suv, bir burda non berilmadi. Qo‘llari orqaga qayirib bog‘langan va yelkasi tepadagi to‘siqqa tegib, bukilib o‘tirgan odamlarning nafaslari bo‘g‘ildi, holsizlandi, bir necha kishi jon berdi. Tiriklari chala o‘lik holga keldi.
Uch kundan so‘ng poezd Uyg‘uristonning shimoli sharqidagi sahro hududi ichidagi birinchi bekatda to‘xtadi. Bekatda sovuq kulrang ulovlar juda ko‘p. Ularning yukxonalari to‘rtburchak. Temir. Yukxonalarda barmoq sig‘arli tuynuk ham yo‘q. Hamma ulovlar kulrang bo‘lgani holda o‘n dona to‘q qizil rangli shunday ulov ko‘zga tashlanadi.
Xitoyi askarlar boshiga qop kiydirilgan mahkumlarni qop kabi sudrab tusha boshladilar. Bekatdagi bir necha harbiy va shifokor kiyimidagilar ham nimadir kutardilar. Olib tushilayotgan mahkumlarni shifokorlar boshidagi qopini sal ko‘tarib, bo‘ynini ochib, barmoqlari bilan tekshirishga kirishdilar. Ular o‘lik va tiriklarni ajratishlari kerak.
O‘nta vagondan iborat poezdda ming nafar mahkum keltirilgan edi. Tibbiy tekshiruv bilan ularning ikki yuz ellik uchtasi jonsiz ekanligi tasdiqlandi. Alvon rangli ulovlarning yukxonalariga o‘liklarni tartib bilan joylashtirishdi. Zichlab, tepib-tepib har bir ulovga elliktadan murda sig‘dirildi. Beshta ulov o‘lik bilan to‘ldi. Ulovlar ketdi. Ular maxsus tajribaxonalarga ketdi. Tajribaxonalarda bu o‘liklar bo‘laklanadi. Ularning har bir a’zosi tadqiq etiladi. Yaroqli a’zolar sotuvga chiqariladi. Yo‘qsa, murdalar ilm uchun ishlatiladi.
Abdulloh ayovsiz kaltaklanganiga qaramay, hamon tirik edi. Uni tekshirgan do‘xtir o‘lik, deb tashxis qo‘yishiga bir bahya qoldi. Ko‘rdiki, yurak zaif urib turibdi.
Bu do‘xtirlar vazifalarini “halol” bajaradilar: o‘likni tirik, tirikni o‘lik, deb aytishga haqqlari yo‘q. Birgina xato sababli ular ham qop kiyib, shunday temir poezdda sayrga chiqishlari hech gap emas, zotan.
Aslida, Abdulloh tekshiruvlarni ham idrok etdi. Hamma-hamma hodisani angladi. Qop kiygan mahkumlarning aksari qamchi ostida yugurib kulrang ulovlarga chiqishdi. Ularning uni chiqmasdi, harbiylarning ovozi esa olamni buzaman, deydi.
Ulovlar sahro o‘rtasidagi jamloqqa kirib bordilar. Uzun yo‘lning bo‘yida bir necha kilometrlarga cho‘zilgan devorlarni ko‘rish mumkin. Bu devorlar oqlangan, baland. Devorlarning tagidan yo‘lgacha yigirma qadam keladi. Shu yigirma qadamning har qadamiga tikanli sim tortilgan. Yigirma qator tikanli simdan mushukning ham omon o‘tishi gumon. Devordan ichkari ham yigirma qadam xuddi shunday to‘silgan. Devorning qalinligi bir qulochdan kam emas. Har yigirma qadamda ko‘tarma, ko‘tarma ichida qurol ko‘targan askar burgut kabi atrofni kuzatadi.
Devor ortini ulovning temir yukxonasida buklanib yotgan chalajon odamlar hali bilishmaydi. Ular siyosiy va milliy qatag‘onning yangi qurbonlari edi. Ular bu devorlar orti butun insoniyat ko‘zidan yashirin do‘zaxni endi ko‘radilar. Odam bolasi tasavvur etmaydigan qiynoqlar ana shu jahannamlar ichidadir.
Jamloqlarning bir tomoniga bir xil o‘lchamda, bir xil ko‘rinishda mahkumlar uchun yotoq qurib tashlangan. Yotoqlardagi xonalar o‘lchami bir xil. Yotoq binolari raqamlangan. Nafaqat, yotoqlar, jamloqlar ham raqamlangan. Masalan, birinchi raqamli jamloqni olaylik. U jamloqda yigirmata yotoq binosi bor. Har bir yotoqqa ming mahkum joylashadi. Bu degani ikki qavatli besh yuz yotar joy degani.
Bir jamloqda yigirma ming mahkum saqlanadi. Birinchi jamloq, to‘rtinchi yotoq, yetti yuz ellik ikkinchi yotar joyning birinchi qavati quyidagicha yoziladi: 010407522.
Ko‘rinib turganidek, dastlabki ikki raqam nol va bir jamloq raqami.
Keyingi ikki raqam nol va to‘rt yotoqning tartibi.
Navbatdagi to‘rt xonali raqam yotar joy sanog‘i, oxirgi bitta raqam esa yotar joyning qavatini anglatadi.
Har bir mahkumga ana shunday raqam beriladi. Bu raqam mahkumlarga kiydiriladigan kulrang, qora yoki yo‘l-yo‘l mahbus kiyimiga chandib tikib tashlanadi. Raqam o‘chib ketishi, yo‘qolishi mumkin emas. Jamloqda ismlar unutiladi, laqablar yoki raqamlar hammasidan muhim. To‘qqiz xonali raqamni mahbus yodlab olishi shart. Qamoq nazoratchilari so‘raganida, albatta, o‘ylamasdan javob berishi kerak.
Jamloq ichidagi tartiblar har xil, biroq mahkumlar adadi teng. Hozircha ellikta jamloq yog‘langan o‘t ulovdek ishlab turibdi. Bu bir million mahbus demakdir. Yangi kelayotganlar eski jamloqqa joylashtirilsa, eski mahkumlar botqoqlarga, to‘qaylarga, konlarga yuboriladi yoki odam oyog‘i yetmagan joylarga borib, u yerda o‘zlari uchun yangi zindonlarni quradilar. Albatta, o‘z xohishlari bilan emas.
Ha, biz o‘z xohishlari bilan emas, deb aytamiz, holbuki, yuz minglab insonlar o‘n yillarki, tutqunlikdan ozod etilmagach, ularning ongida mustaqil ravishda hayot qurish, degan nuqta tag-tubi bilan batamom o‘chib ham ketgan edi.
Zotan, ularning tasavvurlari va tafakkurlari boshlarida qamchisidan qon tomgan biror zolimning turishini qat’iyan taqozo etadi. Bir million tutqun bir vaqtning o‘zida erkinlikka qo‘yib yuborilsa, ular ichidan bir necha yuz minggi zindonlarga o‘z ixtiyorlari bilan qaytib kelishlari ehtimol. Millat shu ahvolga solingan edi.
Yillarki, qo‘ldan kishan yechilmasa, bu xatarli emas, biroq ong kishanlansa-chi?! Ong kishanlangach, qalb zanjirband etilgach, millat, albatta, halok bo‘ladi. Millat Yer yuzidan millat sifatida nom-nishonsiz yo‘qlikka yuz tutadi.
Bir asrdan ko‘proq muddat zindondan chiqarilmagan avlod zindonsiz yashay olmaydi. Ular quldirlar. Tutqunlik uzoq davom etgani sayin qalbda erkka bo‘lgan tashnalik so‘nadi, hurriyat istagi o‘ladi, ozodlik degan so‘z lug‘atdan chiqib ketadi. Bu inson bolasi  uchun, nafaqat, bir inson uchun, balki Yer yuzidagi Odamzod uchun eng Ulkan fojiadir. Bu fojia oldida urushlar baxt, qon to‘kishlar jannatdir.
Alloh taolo odamzodni ana shunday qullikdan qutqarish uchun o‘z payg‘ambarlarini yuborar edi. Payg‘ambarlar insoniyatning changakka tushgan ongini qutqarib, tosh ostidagi qalbiga hayot baxsh etganlar.
Abdulloh Yorqin kelayotgan maskan ana shunday maskan edi. Aslida, Abdulloh o‘z ixtiyori bilan kelmayapti, uni keltirmoqdalar. Uni behush, behol keltirmoqdalar. Agar toqati yetsa, agar Alloh quvvat bersa, hurriyat ruhini inson qalbidan sug‘urib oluvchi jallodlar zulmgohidan Abdulloh jon topishi mumkin, tirilmog‘i mumkin. Endi bu uning Iymonidagi quvvatga, Islomidagi ixlosga bog‘liq. Boshqa hech qanday najot yo‘q.
        </item>

        <item>
            ... Sabriniso panjaraning mayda tuynuklari orqasidan boqib turgan erining yuziga qarab ko‘ngli to‘lib ketdi. Hiqqilab yig‘lab yubordi. Ikki kafti bilan og‘zini to‘sib, silkinib-silkinib ko‘zyosh to‘kdi.
– Yig‘lama, nega, yig‘laysan? – dedi kulimsirab Xo‘ja Ali. Kulimsiradiyu, ko‘zidan oqayotgan yoshni sezmay qoldi. – Qo‘y, o‘zingni bos. Allohga yig‘la. Allohdan yordam so‘ra. Maylimi? Allohdan bo‘lak yordamchimiz yo‘q bizning.
– Vaqt tugadi! – o‘shqirdi nazoratchi. Sabriniso cho‘chib o‘rnidan turib ketdi. Xo‘ja Ali ham tezda oyoqqa qalqib, yuzini panjaraga deyarli tekizib dedi:
– Onajon, Sabriniso! Qo‘rqmanglar! Umidsiz bo‘lmanglar! Duoni to‘xtatmanglar!..
...Qaynona-kelin tashqariga chiqqanlarida yomg‘ir hamon shivalardi. Indamay yurib ketishdi.
Ertalab eshikning gursillab urilgani ovozi ikki ayolni qo‘rqitib yubordi. Ozod chinqirib yig‘ladi.
Nigor ona darvozaga yugurdi. Darvoza yonida politsiya xodimlari turgan ekan.
– Xo‘jalar xonadoni, shundaymi? – deb so‘radi ularning kattasi.
– Ha... Ha... – dedi Nigor ona yuragi o‘ynab.
Politsiyachi biroz taraddudlandi-da, dedi:
– Sizlardan... ikki kishi qamoqda ekan... – qo‘lidagi qog‘ozga qaradi u. – Xo‘ja Asqar va Xo‘ja Ali. Shundaymi? Yaxshi. Ulardan biri qamoqda vafot etdi.
“Vafot etdi!..”
Nigor onaning qulog‘i shang‘illadi.
– O‘zingizni qo‘lga oling! – dedi ayolning holidagi o‘zgarishni ko‘rgan politsiyachi. – O‘lgan odam... Xo‘ja Asqar! Olib kiringlar murdani!
Qaynonasining yoniga kelgan Sabriniso ham qotib qoldi. Qamishdan to‘qilgan bo‘yrani to‘rt tomonidan ushlab olib kirishdi. Ichida oq lattaga o‘ralgan murda yotibdi. Politsiyachi bir-biriga suyanib qolgan ikki ayolga qarab nimadir demoqchi edi, biroq lug‘atida ham, miyasida ham ularga taskin beradigan so‘z yo‘q edi, shekilli, qo‘lini siltadi-da, chiqib ketdi.
Nigor ona titrab-qaqshab murda yoniga tiz cho‘kdi. Sekin yuzini ochdi: eri Xo‘ja Asqarning kulimsiragan chehrasi... Yuziga qon tekkan. Oqi ko‘paygan soch-soqoli, ajinli peshonasi, turtib chiqqan yonog‘i – hammasi ayni damda Nigor onaga juda nurli ko‘rindi. Chiroyli ko‘rindi. Erining murdasini ko‘rgan hamon Nigor ona qalbida yengillik paydo bo‘ldi. U buning boisini anglay olmadi. Anglay oladigan holda ham emasdi. Bu yengillik eridan qutuldim, degan o‘y emasligini bilib turibsiz, albatta, bu yengillik erining shahid maqomida ketganiga bo‘lgan ishonchdan edi. Jilmayib yotgan o‘lik, Nigor ona nazdida, Allohning huzurida, albatta, shahiddir. Chunki jon berarkan, o‘zining o‘limdan keyingi maqomini ko‘rgan Xo‘ja Ali beixtiyor jilmaygan. Jilmayishi asnosida esa Azroil alayhissalom halimlik ila uning jonini sug‘urib olgan. Nigor onaning qalbidan o‘tgan anglam shu edi, aslida. Uni xotirjam etgan o‘y edi bu. E’tiqod edi bu.
G‘assol keldi. Go‘rkov ish boshladi.
Boshlaridan musibat yomg‘iri yog‘ib turgan esa-da, musulmonlar o‘z birodarlarining janozasini o‘qigani, so‘nggi manzilga munosib kuzatgani yig‘ildilar.
Ichki xonada Nigor ona Qur’on o‘qib o‘tirgan edi. Bir savol bilan kirgan Sabriniso qaynonasining holatini ko‘rib, yuragi orqaga tortib ketdi. Yuragi bejiz orqaga tortmabdi: Qur’onga yuzini qo‘ygan ko‘yi Nigor ona omonatini Allohga topshiribdi.
Shu kuni xonadonda ikki marhumga janoza o‘qildi.
Ketadiganlar ketdi. Ba’zilar hamdardlik uchun qolishdi.
Yarim tunda  Sabriniso qattiq uxladi. Ikki soatdan so‘ng uyg‘ondi. Chaqalog‘i Ozod ham uxlayapti. Janoza bo‘lgan kuni u yig‘lamadi. Onasini bezovta qilmadi. Sabriniso bu holni tahlil qilishga ulgurmadi. Yugur-yugurlar ko‘pligidan, hatto, qayg‘u ham ko‘tarilib ketdi, go‘yo. U qamoqdagi eri bilan yakka o‘zi qolganini ham hali idrok etmadi. Miyasi ishlashdan to‘xtagandek. Ertaga nima sodir bo‘lishini u o‘ylamadi.
Tong yaqin. Qalbida g‘amdan asorat ko‘rinmadi.
Tahajjud o‘qidi. Bomdod vaqti kirgani hamon ado etdi. Uyda yotib qolgan ayollar ham uyg‘onishdi. Ibodat qilindi.
Quyosh ko‘tarilishi pallasida ko‘chadan shovqin eshitildi. Uydagilar xavotirga tushdilar, chunki shovqin xuddi shu xonadonni nishonga olib yaqinlab kelayotgandek edi.
– Yo‘qolsin musulmonlar!
– Musulmonlarni o‘ldir!
– Islom – bu yovuzlik!
– Masjidlarni yoqing!
– Musulmonlarni haydang!
– Musulmonlarni qirib tashlaydigan vaqt yetdi!
Sabriniso uy ichiga yugurdi. Bolasini quchoqlab oldi. U qochishi kerakligini his etdi.
– Qochishimiz kerak! Bu yaxshilikka emas! – dedi nafasi tiqilib. Mehmonlarning hammasi u yoqdan bu yoqqa chopdilar.
Ikki daqiqa o‘tmasdan shovqin Xo‘ja Ali hovlisi yonida ko‘tarildi. Quturgan olomon hovli eshigini ag‘darib yubordi. Yelkasiga uzun xodani qo‘yib olgan besh-olti barzangi bo‘kirib uy devorini ura boshladi. Eski devor darz ketdi. Har zarbdan so‘ng qiyshaya boshladi.
Sabriniso, qarindoshlari va uyda shu kecha yotib qolganlar hovli o‘rtasida turib qolishdi. Olomonga biror so‘zni tushuntirish mumkin emasdi. Chunki... olomon qaysidir musulmonni ushlab olib, o‘rtaga tortib ketdi. Yuzga yaqin odam bir kishini bor kuchi bilan urdi. Sabriniso sekin tisarilib, orqa eshikdan chiqdi va quvvatini yig‘ib, boshi oqqan tarafga yugurdi.
Olomon musulmonlar mavzesini yoqib yubordi. Musulmonlarni quvib, ushlab olib, urib o‘ldirdi. Qatl etilayotganlarning sanog‘i yo‘q edi. Quturganlar insonni o‘ldirishga qanoat etmay, jonsiz jasadlarni xorladi: o‘liklarning boshlarini majaqlashdi, qo‘llarini uzishdi, qorinlariga belkurak uchini sanchib, ichak-chavoqlarini ag‘darishdi.
O‘n-yigirma odam bir musulmonni quvadi, u qochadi. Dodlab, faryod urib qochadi. Uning ovozida jon achchig‘i yangraydi. Quvayotganlar esa unga yetib olib, ayovsiz xorlab, o‘ldiradi.
Qirg‘in kun bo‘yi davom etdi. Hatto, yarim tunda ham ko‘chada ko‘ringan musulmonni quvib yurganlar uchrardi. Olomon so‘yil, ketmon, belkurak, o‘roq, chalg‘i, oshpichoq kabilar bilan qurollangan. Hindiy, pushtun tillarida baqirishadi. O‘z xudolarini ulug‘lashadi. Musulmonlarning qilgan qirg‘inlari uchun qasos olmoqdamiz, deydilar. Qon ularni jazavaga soladi.
Ko‘chalar murdalarga, yo‘q, murdalarning bo‘laklariga to‘ldi. Qaerga qaramang, qon ko‘lmaklarini ko‘rasiz. Itlar, mushuklar jasad parchalarini, qonni yalab ko‘radi. Ba’zilari esa g‘ajishga jur’at qiladi...
Havoda o‘laksaxo‘r qushlar izg‘iydi. Osmon ham bulutga to‘ldi. Kunning qoq yarmida butun shaharni o‘lik va qonning achimsiq hidi qoplab oldi.
Ellik yil odam qornini yorib, jarrohlik qilgan shifokorning aytishicha, dunyodagi eng sassiq hid insonning qornining ichidan chiqar ekan. Ichaklar, ichak ichlari benihoya badbo‘y bo‘lib, unga odam bolasi toqat etolmaydi.
Jinoyat qidiruv bo‘limida ishlagan va o‘liklarni hammadan birinchi tekshirib yurgan mirshabning guvohlik berishicha, u doim qotillik sodir bo‘lgan xonadonlarga hammadan birinchi kirgan, kunlarki, qarovsiz qolgan o‘lik bijg‘ib ketarkan. Aslida, tashqi qiyofasi Alloh yaratiqlari orasida eng go‘zali, eng dilbari bo‘lgan odamzodning qorni, oshqozoni, ichaklari ana shunday o‘ta badbo‘ydir.
Mutaassib va johil olomon musulmonlarni – insonlarni tutib birma-bir qiymalab o‘ldirarkan, qurbon bo‘lganlar yuzlab, balki minglab edi. Burdalangan odamlarning qonidan, yorib tashlangan qorin, oshqozon va ichaklaridan taralgan is esa o‘ta xushbo‘y edi, go‘yo...
Olomon quturgan kuni uyidan qo‘rqib chiqmay o‘tirganlarning aksari bu hidlardan ko‘ngli ozdi, hushidan ketganlar ham bo‘ldi. Bu hiddan qochib, uy ichiga kirib, eshik va derazalarini yopib o‘tirganlar ham ko‘p edi. Shahar ko‘chalarida vahshiylik sodir bo‘larkan, odamlar qiynab o‘ldirilib, tanalari parchalanib tashlanarkan, masjidlarning minoralari yerga qulatilib, gumbazlari yiqitilarkan, na politsiya, na hukumatning kuch ishlatadigan adolatli “qo‘shini” hech qaerda ko‘rinmadi.
Bu umumiy holatning manzarasi edi. Biz Sabrinisoni kuzataylik. Uning holi ne kechdi?
Sabriniso qochib shaharning qaysi qismiga borganligini bilmay qoldi. Nafas rostlash uchun to‘xtab ortiga qaradiyu, o‘zi tomon ikki yuz qadam narida shitob bilan kelayotgan o‘nga yaqin vahshiyni ko‘rdi.
“Yo Alloh!” – dediyu, bor kuchini oyog‘iga to‘plab, yugurdi.
Sabriniso yugurib qochayotgan joylar unga mutlaqo notanish. Biroq shaharning cheka qismi ekanligi sezilib turibdi. Ayol qochib eski ko‘pqavatli uylar orasiga kirib ketdi. U bolasini mahkam quchoqlab olgan edi.
Hansiraganda nafasi chaqalog‘iga ozor bermasin uchun, osmonga qarab nafas olardi. Quvayotganlar benihoya yaqinlashdilar. Sabriniso qarshisidan chiqqan qandaydir ko‘pqavatli uyning ichiga kirib ketdi. Zinalardan tepaga ko‘tarildi.
Bu uy yigirma yillar oldin ingliz tomonidan qurilgan, biroq  hududda yashash qiyin bo‘lganligi uchun shu atrofdagi puldorlardan biriga sotib ketilgan edi. Puldor esa kambag‘allarga uyni ijaraga berdi. Chunki suv muammosi, qaynoq shamol yashashni qiyinlashtiradi.
Inglizlar qanday reja bilan bu uyni qurgani noma’lum, biroq yuzlab kambag‘allar boshpanali bo‘lib qoldi. Ko‘cha-ko‘yda, axlatxonalarda, issig‘u sovuqda xorlanib yashagandan ko‘ra, imkon bo‘lsa, shu uyning qaysidir hujrasini makon tutish qulay edi. Uy derazalarining ko‘pida oyna yo‘q, devorlari suvalmagan, ko‘rimsiz edi. Oxirigacha qurilmagan bino edi chunki.
Uyda yashovchilar shovqin-surondan bezovta bo‘lib, derazalardan boshlarini chiqardilar. Ko‘pchilik jon achchig‘ida bola quchoqlab qochayotgan ayolni ko‘rdi, devday-devday odamlar bir ayolni quvib kelayotganiga ham aksar yashovchilar guvoh bo‘lishdi. Lekin hech kim e’tibor bermadi. Kimdir achingandek boshini liqillatdi, kimdir labini burib qo‘ydi, kimdir umuman ta’sirlanmadi.
Sabriniso zinadan tepaga ko‘tarildi. U qanday ko‘tarilganligini keyinchalik umuman eslay olmadi. Lekin binoning tomiga chiqib olgani aniq yodida. Ayol bino tomida u yoqdan byo yoqqa zir yugurarkan, biroz o‘tmay quvayotganlar ham tomda paydo bo‘lishdi. Sabriniso ulardan qochib, tomning chetiga borib qoldi.
Quvayotganlarning sillasi quribdi. To‘qqiz kishi ekan. Hammasi qorni osilgan, qora, mo‘ylovdor, sochlari betartib, kiyimlari o‘ziga yarashmagan, g‘alati odamlar edi. Ular ayolning chorasiz qolganligini ko‘rib, nafas rostlagani to‘xtashdi. Bukchayib, tazzasini ushlab, nafaslarini rostlagan bo‘lishda va Sabriniso tomon kelishdi.
– Qayoqqa qochayotganding? Shu yergami? – dedi qizil va keng, yarashimsiz kiyinib olgan bittasi. Uning peshonasiga barmoqday qalinlikda uch qator oq bo‘yoq tortib qo‘yilgan.
– Sen endi musulmonsan-da! – dedi yana biri. Qolganlari negadir xoxolashdi.
– Bu tom ko‘pchilik erkaklarning bir muslima bilan bo‘lajak ishqiy yaqinligiga guvoh bo‘lajak! – dedi yana boshqasi.
– Agar bu bizga yoqsa, seni tirik qoldiramiz, – dedi yana biri. Ular Sabrinisodan besh qadam narida yarim aylana bo‘lib uni o‘rab oldilar.
– Bolangni shu tomdan pastga uloqtirsak, parchalanib ketadi! – qizil ko‘ylaklisi tahdid qildi.
– O‘z ixtiyoring bilan bizga ishq o‘yini ko‘rsatarsan! Biz hindiy qizlarini yaxshi bilamiz, muslimalarni esa bilmaymiz! – dedi biri behayolarcha.
– Suyilma! Endi bilib olamiz! – dakki berdi boshqasi unga.
Ular shu turishlarida shoqoldan zarra farq etmasdilar. Sabriniso odam qiyofasidagi va gapiradigan hayvonlarga nafrat ila qaradi-da, osmonga yuzlanib nido qildi:
– Yo Alloh! Yo Arhamar Rohimiyin! Yo Allohu Kariym! Yo Allohu Hafiyz! Yo Allohu Nasiyr! Yo Allohu Salaam!
Ayol bolasini yanayam qattiqroq quchoqladi va pastga qarab bor kuchi bilan o‘zini otdi. Odam nusxasidagi vahshiylar dong qotdilar.
Sabriniso bino tomidan pastga necha soniyada yetib kelganligini bilmaydi. Balki bu ko‘zni yumib ochguncha sodir bo‘lgandir! Bu uchish edi.
Valiylar haqidagi manoqiblarda yozilishicha, Jaloliddin Rumiy bola ekanida o‘rtoqlari bilan tomdan tomga sakrash o‘ynardilar. U zamonda tomlar loydan bo‘lardi. Ko‘klamda tom ustida lolaqizg‘aldoqlar ochilardi. Uylar odamlarning qalbi kabi xokisor edi. Odamlar tomni baland qilib, kibr talashmasdilar. Shunday qilib, Jaloliddin Rumiy olti yashar bolakay, o‘rtoqlari bilan u tomdan bu tomga sakrab yurisharkan, kim uzoqroqqa sakrash bahsi boshlandi. Har bir bola sakrab, o‘zining chaqqon va chapdastligini maqtanarkan, olti yoshli Jaloliddin: “Sizlar uylarning tomiga sakrang, men esa osmonning tomiga sakrayman!” – dedi-da, tepaga sakrab, ko‘zdan g‘oyib bo‘ldi. Rivoyatda aytilishcha, qiy-chuv ko‘tarildi. Bir lahzadan keyin Jaloliddin tomga qaytib tushdi. Rangi oqarib ketgan, hushi o‘zida emasdi. Bu qanchalik haqiqat – Alloh bilguvchi. Alloh o‘z valiylariga karomat berishlari ayni haqiqat. Yusuf alayhissalomning begunohligi haqida guvohlik bergan ham beshikda yotgan chaqaloq edi. Iso alayhissalom ham yo‘rgakda yotib, onalari Maryamning ma’suma, afifa ekanligini gapirgan edilar. Alloh payg‘ambarlarini ana shunday horiqul odot mo‘jiza bilan ne’matlantirgani kabi o‘z valiylari, solih qullarini karomatlar bilan siylab qo‘yishi juda oson. Shunday ekan, Jaloliddin Rumiyning olti yoshligida samoga sakrayman, deya da’vo etgani hamda bir sakrab g‘oyib bo‘lgani haqidagi xabarlar rost bo‘lsa ham, ajablanarli joyi yo‘qdir.
Sabriniso baland bino tomidan Allohga nido qilgan ko‘yi sakrarkan, uning qalbida o‘z joniga qasd qilish xayoli yo‘q edi, unda Iymon va Iffatini saqlash niyati bor edi, xolos. U tomdan go‘yo parvoz etdi. Tushgan joyi... kir yoyiladigan arqonlar bo‘ldi.
Pastda ayollar orasini yarim qulochdan qilib, uzun-uzun arqonlar bog‘lagan edilar. Bu arqonlar yuvilgan kirlar bilan to‘la edi. Farzandini ko‘ksiga bosgan Sabriniso shu arqonlar ustiga kelib tushdi. Tushdi, desak, biroz qo‘polroqdir, Vallohi, u farishta yanglig‘ bu arqon ustiga qo‘ndi. Ha, qo‘ndi. Arqonlar ohista egildi, Sabriniso oyog‘ini yerga qo‘yib, tik turib qoldi. Bolasining yuziga yuzini bosib, nafassiz holda bir on turib qoldi. Keyin chuqur nafas olib: “Subhanalloh!” –  dedi. “Subhanalloh!” – dediyu, hech narsa bo‘lmagandek yurib ketdi.
Sabriniso keyinchalik aytadiki, hayoti davomida bu parvozda tuygan shavqni, halovatni qaytib topmadi. Chunki bu parvoz Allohning hifzi edi uning uchun. Bu parvozdan keyin mo‘min yiqilmaslikni, Allohga qat’iyroq suyanishni o‘rganadi, tabiiy.
Shu oqshom Sabriniso tunni shaharning eng ovloq joyida bolasini quchoqlab o‘tkazdi. Endi u bolasini boqishi, jonini saqlashi, erining ham holidan xabar olishi va, eng muhimi, shariat istiqomatini saqlashi kerak edi.
Shu oqshom Sabrinisoning qalbiga shunday o‘ylar, tuyg‘ular keldiki, ularning hammasini so‘zga o‘girib taqdim etish imkonsiz. Lekin ba’zilarini ifodalash mumkin.
“Allohim, meni saqlaganing – menga marhamat ko‘rsatganing uchun Senga hamd, maqtovlarim bo‘lsin! Sen menga bu qadar rahmat ko‘rsatmaganingda ham, maqtovga, hamdga loyiq bo‘lgan Zotsan! Sen o‘z sifatlaring, Borliging, Vojibliging bilan har qanday ehtiyojdan xoli bo‘lgan Zotsan! Allohim! Iymon ila ne’matlantirding! Allohim! Islom ila hayotimizga ma’no berding! Allohim!..
Bu qanday yashash bo‘ldiki, ahli Islom uchun Yer yuzi bu qadar tor bo‘ldi?
Allohim, bu qay sababdanki, muslima bo‘lganim uchun meni shayton qullari xorlashni istadilar. Bizga hech qanday himoya yo‘qmi? Musulmonni kufr ahli bu qadar xorlashiga sabab nedir? Qalbimizdagi iztiroblar, boshimizdagi sinovlar Sendandir, Robbimiz! Biz qanday gunohlarga yo‘l qo‘ygan edikki, musulmonlar bu qadar xorlikka mahkum bo‘ldilar?! Biz ana shu gunohlarimizni tushunib yetsakki, Islom tufayli Yer yuzida xorlanmasak! Asli, Islom bizni aziz etmog‘i lozim, lekin u bizni aziz etmayapti... Demakki, biz Islomga to‘kis amal qilmadik... Demakki, Allohga yetarli qullik qilmadik... Va xorlikka, zillatga, zalolatga cho‘kdik...”
Uydan chiqmagan, oddiy xonadonning bir bekasi bo‘lgan ayolning xayolida bu kabi fikrlar aylanishi nechog‘li haqiqat?
Bu fikrlar kimlar uchundir erish tuyulishi mumkin. Lekin Allohning O‘zi o‘lim va halokatdan saqlab qolgach, bandaning qalbida futuh – haqiqatlar sari ochilish sodir bo‘lishi o‘ta tabiiy.  Inson hayotida shunday voqealar bo‘ladiki, umrni beixtiyor ikki qismga ajratishga ehtiyoj tug‘iladi: g‘aflatda o‘tgan vaqt hamda iztirob uyg‘otgach, bedorlikda kechgan hayot.
Bedorlik butunicha iztirobdan iborat. Buni moddiyat ahli his etmaydi. Moddiyat ahli uchun qorinning to‘la bo‘lishi va badanning turli rangli lattalar bilan yopilib turishi yoxud ochilib turishi muhim. Shuningdek, shu holga boshqalarning hasad bilan qarashlari ham zaruratdir ular uchun. Alloh oldidagi mas’uliyatini his etmaydigan bandalar hayot maqsadlarini o‘ta sodda va jo‘n ko‘radilar.
“Qornim to‘q, ustim but, tanim sog‘, tinch yashayapman – menga boshqa nima kerak?” deb o‘ylaydigan toifaning miyasidagi bu xayolni hayvonlarning miyasidan ham topish mumkin. Bu xayol hayvonlarning miyasida instinkt tilida ifodalanadi, xolos.
Rasululloh sollallohu alayhi va sallam va sahobalar qorin to‘ydirish uchun kurashmagan edilar. Ular Allohning roziligi, Allohning muhabbati uchun jon olib, jon berishdi. Aks holda, Payg‘ambarimiz sollallohu alayhi va sallam bilan birga mislsiz ochlik va mashaqqatga chiday olmasdilar. Ular matonat bilan sabr etdilar.
Qalbi Alloh bilan bog‘langan odam umrbod jangchiga aylanadi. Bu jangchi kofirlarga qarshi kurashishdan avval o‘z nafsi bilan, shayton bilan kurashadi. Bu kurash o‘limga qadar to‘xtamaydi. Nafs va shayton bilan kurashayotgan mo‘min bu ikki dushmandan Iymonini himoya etadi. Muhabbatni, sadoqatni, shijoatni himoya etadi.
Qadim donishmandlar ham shohidlik beradilarki, inson umrining osoyishta o‘tgan qismlarida joziba yo‘qdir. Ilmu ma’rifat, jangu jadal, ishqu muhabbat, do‘stlik va uxuvvat umrning osoyishta o‘tishiga yo‘l qo‘ymaydi. Bu ne’matlar umrni tiriltiradi. Umrni yashatadi. Buyuklarni buyuklashtirgan imtihonlar, sinovlar, musibatlar edi. Ular har bir sinovdan g‘olib bo‘lib chiqisharkan, ma’naviy olamlarida, ruhoniy dunyolarida ulkan xazinalar bilan odamzod ko‘z o‘ngida namoyon bo‘lganlar. Kayfu safo, yeb-ichishdan iborat umrlarda na fayz, na g‘alabalar bor. Ularda, hatto, mag‘lubiyat ham yo‘qdir.
Sabriniso ayol boshi bilan ulkan musibatni boshidan o‘tkazdi. U endi avvalgi zaifa emasdi, hurkak bir ayol emasdi. Jonini o‘rtaga qo‘yib, kurashga chiqa oladigan bir Iymon sohibasi edi.
Tong otgach, Sabriniso chaqalog‘iga ko‘krak tutsa-da, sut kelmayotganini bildi. Chunki ikki kunki tuz totmagach, sut qaerdan bo‘lsin! Ozod qorni ochib, yig‘ladi.
Sabriniso o‘zi turgan ko‘cha bo‘ylab, yurib ketarkan, odamlar ko‘rinmayotganidan hayron bo‘ldi. Balki, ko‘rinmagani yaxshidir!
– Bolang nega yig‘layapti? – xitob hindiycha yangradi. Sabriniso qaradi: keksa hind ayoli bir xaroba hovli eshigida unga gapirayotgan edi. – Bu yoqqa kel-chi, qizim. Voy bo‘! Senga nima qildi? Nega hamma yog‘ing chang? Musulmonmisan? Xudoyim-a! Eshitdim! Shaharda katta to‘polon bo‘libdi! Sen bu yerga qanday kelib qolding! Bizning johil erkaklarimiz, ba’zi yaramas xotinlar ham musulmonlarni o‘ldiramiz, deb shaharga ketishgan. Men senga yordam beraman, qo‘rqma! Uyimga yashirib ko‘yay, kelaqol.
Sabriniso ikkilanib qoldi. Kampir sidqidildan gapirayotgandek edi... “Tavakkal!” – dedi u tomon yurdi.
– Jonim qizim, qo‘rqma! Kel, – kampir Sabrinisoni ergashtirib, hovliga kirdi. Hindlar boburiylardan ta’sirlanib, uylarining atrofini devor bilan o‘rashni o‘rganishgandi.
Kampir mehribon chiqib qoldi. Uning to‘rt xonali uyi bor ekan.
– Men qisirman, – dedi kampir Sabrinisoga yegulik keltirib. – Bu gapdan uyaladigan, xafa bo‘ladigan joyim yo‘q. Xudo bermadi-da. Cholim katta odam edi. Boshqa bir xotin oldi. Undan ko‘p farzand ko‘rdi. Meni ham o‘z holimga tashlab qo‘ymadi. Shu hovlini olib berdi. Yo‘qsa, uyga ega bo‘lish osonmi, qizim? Tirikchiligimni qilib, g‘imirlab yuraman. Men musulmonlar mahallasida katta bo‘ldim. Musulmonlardan ko‘p yaxshilik ko‘rdim.
Kampir dadil gapirarkan. Lekin  musulmonlar mavzusidan so‘z ochib, ovozi hazin tortdi.
– Sen bizni kechir, qizim... Qari boshim bilan qo‘limdan nima keladi? Buyuk Shivaga duo qilishdan boshqa ishim yo‘q. Sizlarga qilinayotgan bu zulmga rozi emasman...
... Sabriniso xohlasa ham, xohlamasa ham, shu yerda bir muddat qolishga majbur bo‘ldi. Kampir Sabrinisoning xulqi, mehnatkashligi, ertalabdan yarim tungacha tinmasligini ko‘rib hayron qoldi. Sabriniso har tong fajrdan avval tahajjud o‘qir edi. Uzoqdan uzoq duo qilib, Allohdan najot so‘rar edi.
Kampir kam uyqu – Sabrinisoning joynamoz ustidagi ibodatiga mahliyo bo‘ldi. Ichida Islom haqida ko‘proq bilish istagi kuchayib bordi. Kampir qizlik paytida otasidan qat’iy nasihat eshitgan: “Musulmonlardan uzoq bo‘l! Uzoq bo‘la olmasang ham, ularning diniga qiziqma!”
Hindlar va musulmonlar yonma-yon yasharkan, ular orasida ko‘p bahslar bo‘lardi, Islom olimlari o‘z dinlariga odamlarni oshkor da’vat etolmasdilar, bu mumkin emasdi. Shu bois, kampir Islomni sirtdan bilardi.
Kunlar o‘tgani sayin kampir Sabrinisoga bog‘lanib qoldi. Sabriniso ko‘chaga umuman chiqmasdi, kampirning o‘zi ko‘chadagi hamma ishni bitiradi: bozorga boradi, sabzavotlar keltiradi, birgalikda tikkan, to‘qigan kiyimlarini sotadi.
Uch oylardan keyin shahar tinchlandi. Hukumat vaziyatga e’tibor qaratdi, chunki xorijiy davlatlar, tashkilotlar bo‘lib o‘tgan qatliomni qat’iyan tanqid qilishdi. Hukumat bu ishdan juda yaxshi xabardor edi. Chunki bu ishni tashkillashtirgan kuchlar hukumat ichida faoliyat yurtishadi. Tashqi bosimlar sababli ular Ayodhiyada sodir bo‘lgan tartibsizliklar yuzasidan “tekshiruv” belgilashdi. Musulmonlarga qarshi chiqishlarni kamaytirishdi. Bir qadar xotirjamlik o‘rnatildi. Musulmonlar ko‘chaga bemalol chiqishlariga, tirikchilik qilishlariga ruxsat berildi.
“Tekshiruv” natijasida betartiblikni musulmon radikallari chiqargani “asoslandi”. Hukumat bundan keyin bunday ko‘ngilsizliklarni takrorlanmasligi uchun bor kuchini safarbar qilishga va’da berdi. Shu voqealar jarayonida Sabriniso qamoqqa borishga jazm etdi. Kampir “Yo‘q!” – deb turib oldi.
– Ota-onam, qarindoshlarim... Erim... Ularning ahvolini bilishim kerak... – dedi Sabriniso. – Qirg‘inda ular omon qoldishmi, yo‘qmi, bilmayman...
Kampir Sabriniso bilan birga boradigan bo‘ldi.
Ko‘chaga chiqishdi. Sabriniso Ozodni quchoqlagan ko‘yi yurarkan, begona olamga kelib qolgandek his etdi o‘zini. Qalbi bu joylardan olislarga ketishni istadi. Shu ko‘chalardan nafasi tiqilib yugurgani, vahshiyliklar, qonxo‘rliklar beixtiyor xotirasi qatlaridan uyg‘onib, ko‘z oldiga chiqa boshladi. Kayfiyati tushib ketdi. Har bir hind uning ko‘ziga manfur qiyofada ko‘rindi.
“Astag‘firulloh!” – dedi ichida Sabriniso.
Qamoqqa yetib kelganlarida kun tikkada edi.
– Xo‘ja Ali sud qilindi, yigirma yilga qamaldi, – dedi qo‘rslik bilan soqchi. – Gujaratdagi qamoqqa yuborildi. Mana manzili. Eringni o‘sha yerdan topasan. Agar tirik bo‘lsa.
Kampir “Voy Xudoyim! Bu qanday adolatsizlik!” – dedi kuyib. Sabriniso indamay manzil yozilgan qog‘ozni olib, soqchiga bir og‘iz ham gapirmay ortga burildi.
Boburiylar mahallasi deyarli yonib ketibdi. Ko‘cha huvillaydi. Odamlar ko‘rinmaydi. Masjidlarning ba’zilarini qisman tiklashibdi. Sabriniso o‘z uyiga keldi: o‘tgan vaqtda hech kim qaramabdi. U xarobaning ichiga kirishga o‘zida kuch topmadi. Kuch emas, istak ham yo‘q edi.
– Qanday zamonlarda qoldik! – derdi oh tortib kampir.
– Gujaratga ketaman! – Sabrinisoning qarori qat’iy yangradi.
– Qachon? – so‘radi kampir.
Sabriniso savoldan ajablangandek qaradi:
– Hozir, – dedi xotirjam.
– Piyoda ketasanmi?
– Albatta, Allohim xohlasa, yetib boraman.
– Jon qizim, – dedi yig‘lamsirab kampir Sabrinisoning yelkasidan quchib. – Bugun uyimda mehmon bo‘l. Aytajaklarim bor... Ertaga ketishing mumkin.
... Kampir bisotini ochdi: borini Sabrinisoning poyiga qo‘ydi. U yiqqan-terganini hadya qildi.
– Diningga juda muhabbatim tushib qoldi, – dedi oxiri. Sabriniso juda xursand bo‘lib ketdi:
– U holda... Islomga kiring! – dedi.
Kampir taraddudga tushdi. Boshini quyi solib o‘yga toldi. Sabriniso kampir tomonga biroz surilib so‘z boshladi:
– Ona, – dedi mehr bilan. – Alloh o‘z bandalariga doimo mehribon. Men ilm sohibasi emasman. Lekin dinimni o‘zim uchun bilaman, Alhamdulillah. Mening dinim butun insoniyat uchun yagona najot ekanligini ham, shubhasiz, yaxshi bilaman. Siz menga juda ko‘p yaxshiliklar qildingiz. Sizga bu yaxshiliklaringizni qanday qaytarsam, deb o‘ylab turgan edim... Siz uchun taqdim etishim mumkin bo‘lgan yagona javob yaxshiligi Islomga da’vatdir. Alloh marhamat etsa, qalbingiz  O‘z diniga ochib qo‘yadi. Men shuni Sizga tilayman.
Kampir boshini ko‘tardi:
– Meni kechirasan, qizim... – dedi hazin jilmayib. – Kechirasan... Lekin diningga muhabbatim baland bo‘lgani bilan uni hozir qabul qila olmayman...
– Qabul qila olmaysiz? Nega?! – dedi Sabriniso astoydil kuyinib.
– Chunki... – dedi kampir o‘ylanib. – Bu musulmonlarga bo‘layotgan zulm yoki bosim sababli emas, men yoshimni yashadim, oshimni oshadim. Qo‘rqadigan hech narsam yo‘q. Hayotning hamma jihati bilan yuzlashdim. Men ota-bobolarim e’tiqod qilgan hindiylikdan voz kecha olmayman...
– Axir... – dedi Sabriniso. – Axir... u yo‘l botil-ku! Siz hidoyat ostonasidasiz. Haq va botil ajralib turgan pallada qanday qilib botil tarafda qolish mumkin! Siz sig‘inayotgan haykallar Allohga shirk keltirishdir. Bu ish kufrdir. Axir, qanday qilib xudolar shu qadar ko‘p bo‘lishi mumkin?! Indra, Brahma, Ram, Krishna, Ganesha... bular juda ko‘p. Har biriga alohida ibodat, alohida qurbonlik... Shuncha riyozatingiz uchun oxirat diyorida sizga hech narsa berilmaydi. Ro‘zalar tutasiz, nazrlar qilasiz. Lekin bu ishdan sizga manfaat yo‘q. Olam ishi bu qadar sanoqsiz ma’budlar qo‘lida bo‘lishi mumkin emas. Alloh taolo – olamlarning Robbisi, yagona, yakka Iloh. Unga qudratda hech kim teng kelmas. Siz chaqmoqqa, filga, sigirga, quyoshga bittadan ma’budni biriktirib qo‘ygansiz. Mas’ul, deb hisoblaysiz. Axir, iloh degani shu qadar zaif bo‘ladimi? Iloh degani o‘ziga sherikni ravo ko‘radimi? Ilohning sifatiga bunday cheklanish to‘g‘ri kelmaydi. Iloh olamdagi hamma narsani idora etadi. Hamma narsani ihota qiladi. Uning ilmi, hikmati, qudrati hamma narsadan ustundir. Iloh har bir ishga Qodirdir. Bu Allohdir. Uning o‘xshashi yo‘q. Misli yo‘q. Tengi yo‘q. Alloh hech narsaga o‘xshamaydi, hech kim, hech narsa Allohga o‘xshamaydi. Sizning haykallaringiz esa inson tasavvurining va shayton vasvasasining hosili. Unda ilm, haqiqat yo‘q! Siz e’tiqod qilayotgan din asl Tavhidning buzilgan shakli. Shirk aralashgan shakli. Shuning uchun ko‘p dinlarda, xususan, hindiylikda ham Islomga uyqash o‘rinlar uchraydi. Alloh Islom bilan insonlarni to‘g‘ri Iymonga, hidoyatga yo‘llab qo‘ydi, zotan.
Sabriniso ko‘p gapirdi. Gapini tugatib, savol nazari ila kampirga qaradi.
– Yo‘q... Ichimdagi bir kuch meni o‘z dinimda ushlab turibdi... – dedi kampir va nihoyat.
Sabriniso uni tushundi:
– Mayli... – dedi hazin bo‘lib. – Sizni majburlamayman. Majburlashga haqqim ham yo‘q. Haqni yetkazaman, kifoya. Hidoyat qilsa, Alloh hidoyat qiladi... Bandasi emas.
... Tongda Sabriniso kampir bilan xayrlashdi. Chaqalog‘ini yelkasiga avaylab boylab oldi. Kampir bergan yuklarni qo‘l aravaga yuklab, sekin sudrab ko‘chaga chiqdi.
– Sizni Allohga omonat qilgim keladi, – dedi o‘kinch  ila. – Lekin Allohga inonmasangiz, nima qilay? Islomda bo‘lmagan insonga tilanishi mumkin bo‘lgan yagona tilak: Alloh sizni hidoyatlasin!
Sabriniso yo‘l oldi. U qancha vaqtda, qanday Gujaratga yetib borishini bilmaydi, ammo yetib borishiga, erini topib, unga g‘amxo‘rlik qilishiga amin. Chunki u Allohga tinimsiz duo ila yolvormoqda.
Sabriniso besh daqiqalar yurib, kampirning ko‘chasidan biroz uzoqlashganda ortidan “Sabriniso!” – degan ovozni eshitib to‘xtab, o‘girildi. Kampir yugurgudek bo‘lib kelar edi. U biroz vaznli bo‘lgani uchun halloslab qolgani shu yerdan ham bilindi. Sabriniso kampir tomonga qarab qadam bosdi.
Ellik qadamlardan keyin kampir bilan yuzlashdi.
– Sabriniso... – dedi kampir. Uning ajinli peshonasida ter tomchilari qalqib turardi. Sarisi yelkasiga tushib qolgan, oq sochlari esa biroz yoyilibdi. Kampir Sabrinisoning yelkasiga qo‘lini qo‘ydi. – Jon qizim... Sen guvoh bo‘l! Sen guvoh bo‘l, dedim. Men Islomni qabul qilaman. Guvoh bo‘l, jon qizim!
Kampir shunday dediyu, yerga o‘tirib yig‘ladi. Sabriniso tezda uning yoniga tiz cho‘kdi.
– Yig‘lamang, ona... Yig‘lamang! – dedi kampirning bo‘ynidan quchib. – Allohim qalbingizni O‘z diniga ochib qo‘ygani rost bo‘lsin! Ayting: Ashhadu an laa ilaha illalloh!
– Ashhadu an laa ilaha illalloh!..
– Allohdan bo‘lak ibodatga loyiq Zot yo‘q, deb guvohlik beraman!
– Allohdan bo‘lak ibodatga loyiq Zot yo‘q, deb guvohlik beraman!
– Va ashhadu anna Muhammad abduhu va rasuluh!
– Va ashhadu anna Muhammad abduhu va rasuluh!
– Va Muhammad sollallohu alayhi va sallam Allohning bandasi va elchisidir, deb guvohlik beraman!
– Va Muhammad sollallohu alayhi va sallam Allohning bandasi va elchisidir, deb guvohlik beraman! – dediyu, kampir yig‘lab yubordi. Yuzini berkitib yelkasi silkinib yig‘ladi.
– Onajonim! Siz mening onamsiz! – dedi mehri tovlanib Sabriniso. – Sizni hidoyatga yo‘llagan Allohimga hamd bo‘lsin!
Ikki ayol biroz yig‘lashganlaridan keyin, ovunib o‘rinlaridan turdilar.
– Qizim, sen Gujaratga bor! Allohim yordamchi bo‘lsin! Zolimlarning jazosini Allohning O‘zi bersin! Mazlumlarga najotkor bo‘lsin! – deb duo qildi Onaxon.
– Amiyn! – dedi Sabriniso.
– Men hamma ishlarimda haykallardan, butlardan, sanamlardan yordam so‘rar edim. Endi yakka Allohga sig‘inaman, faqat Undan yordam so‘rayman! Har bir ishimda, har bir nafasimda Uning amriga suyanaman! Seni duo qilaman, – dedi Onaxon. – Tezda namoz o‘qiyman. Shariatga bo‘ysunaman, qizim.
– Allohim yordam bersin! Allohga omonat bo‘ling! – dedi sidqidildan Sabriniso.
Sabriniso yo‘lida davom etdi. Hozir go‘yo uning qanoti o‘sib chiqdi. Hozir u juda baxtli edi. Ortidan duo ila qolayotgan muslima uchun, Allohning unga  bu og‘ir kunlarda yog‘dirib qo‘yayotgan ne’matlari uchun Robbisiga qanday shukur qilishni, qanday hamd aytishni bilmasdi. Qalbining ich-ichida bir nido quyoshdek nur sochayotgan edi: “Subhanalloh! Valhamdulillah! Va laa ilaha illallohu Vallohu akbar!”
        </item>

        <item>
            Bu zindon o‘rta asrlar uslubida qurilgan: o‘n quloch chuqurlikda, pastga bir kishi sig‘adigan tik zina bilan tushiladi. Zindonning zulmatiga ko‘zlar ko‘nikkan.
Asosiysa, suv bor. Quvur tortilgan. Jo‘mrak. Suvdan ichish, yuvinish mumkin. Hojat uchun ham sharoait bor. Najosatni yuvib yuborish chorasi o‘ylangan.
Bu yerda ikki mahbus: biri yoshi yuzdan oshib ketgan chol. Soch-soqoli oppoq. Yelkasi bukchaygan bo‘lsa-da, suyagi yirik ekanligini bilish qiyin emas. Soqoli uzun, ko‘ksini qoplaydi. Egnida jandaga aylangan, rangi uniqqan kiyim. U Xitoy hukumatining hurmatiga sazovor bo‘lgan shaxs. Shuning uchun, aynan shu zindonda. Qariyaning xizmatida yoshi qirqni qoralagan yana bir mahbus. U ashaddiy qimorboz bo‘lgan. Albatta, zindon ma’muriyati qariya qiynalmasin, deya bu xizmatchini tayin qilmadi. Boshqa maqsadda bu qimorbozni maxsus zindonga tushirishdi. Bu haqda keyinroq bilib olamiz.
Qariyaning ismi Haqnazar, qimorbozning ismi Abdussami’. Unga Haqnazar ota shu ismni berdi. Buning ham tarixi bor.
Bu tur zindonlar hamma jamloqda uchraydi. Odatda, bu joylarda saqlanadiganlarning soni o‘n nafardan oshmasligi lozim. Chunki bu zindonlar yengib bo‘lmas mahbuslarning makoni. Bu makonga hukm qilinganlar o‘z maslaklaridan qaytib, taslimiyat keltirsa, yorug‘likka chiqarishlari mumkin yo umrbod shu yerda yashaydi.
O‘n besh kun oldin bu zindonga yana bir mahbus keltirildi. U chala o‘lik edi. Badanida sog‘ joyi yo‘q: tovonidan peshonasiga qadar ko‘karib, qoraygan, nafas olishi sezilmaydi, yuzi qonga belangan...
Soqchilar uni zinadan pastga dumalatishdi. Abdussami’ bazo‘r ushlab qoldi. Haqnazar ota bilan mahbusni yuvintirishdi.
Mahbus – Abdulloh Yorqin edi. Haqnazar ota Abdullohni tekshirdi: ajabki, suyaklar sinmabdi. Biroq u ancha muddat behush yotdi. Mehmonning holatiga qarab, uning zulm ko‘rganini anglash qiyinmasdi.
Abdulloh hushga keldi. O‘zini kutib olganlar bilan tanishdi...
Abdulloh besh yil shu zindonda qoldi. Zindondagi har bir kunni tasvirlash, ikir-chikirlarigacha aytib berishning qiziq joyi yo‘q. Abdulloh jamloq ichida jazo o‘taganida biz u yerdagi voqealarni hikoya qilsak, odamni o‘ziga jalb qilgan bo‘lardi, chunki u yerda har kuni minglab baxtsizliklar sodir bo‘ladi: musulmonlarni o‘ldirishadi, kimdir nimadir o‘g‘irlab, qo‘lga tushadi, yangi mahbuslar keladi, konga ishga olib chiqishadi, yer tagiga majburan kiritishadi, yuzlab mahbuslar tuproq ostida qolib ketadilar, qor-yomg‘ir demay, juda og‘ir mehnatlarga majburlaydilar: zovur tozalashadi, to‘qaylarni kesishadi, botqoqlarni quritishadi, boshqa yurtlarda birgina tugmachani bosish bilan bajaralidigan ishlarga minglab odamlarni jalb etadilar...
Insonlar o‘z qadr-qimmatlarini unutib qo‘yganlar, hayot kul rang tusga kirgan. Burishgan basharalar, ho‘mraygan turqlar, oxiri ko‘rinmaydigan g‘iybatlar... Birgina mahbuslar emas, jamloq soqchilari ham bu joylarda ishlashdan bezor: ular o‘zlarini mahbuslardan farq qilmasliklarini yaxshi bilishadi.
Bu kunlarning oxiri ko‘rinmaydi, go‘yo. Mazlumlar o‘z boshlari ustida turgan zolimga boqadilar: Xitoy!
Xitoy davlatining qudrati ma’lum-ku! Demak, zindonda umrbod qolib ketishga majburdirlar! Bu xayol zaif qalblarni qo‘rquvga soladi, ko‘pchilik o‘z iymoni va e’tiqodini sotadi, zolimga xizmat qilsam, ozodlikka, najotga erishaman, deb xayol qiladi.
Og‘riqdan olamni tutgan faryodlar, qalblarni egallab olgan zimiston, xayollarni zanjirlagan qullik, achchiq alamga evrilgan hayot millionlab insonlarni tagi ko‘rinmaydigan jarlikka uloqtirgan.
Ular kimdan najot kutishni bilmaydilar, goho. Shayton zolimlarning o‘chog‘idagi olovga qarab puflaydi, shikasta qalblarni parchalab, ularni abadiy azobga giriftor etishni istaydi.
– Mening otam – Haqqulibekdir. Milodiy o‘n to‘qqizinchi asrda Xitoydan mustaqil bo‘lgan Yettishahar davlatining asoschisi G‘oziy Muhammad Yoqubbek Badavlatning o‘g‘lidir u. G‘oziy Muhammad Yoqubbek Badavlat Qo‘qon xonligi tarkibidagi Piskent viloyatida tug‘ilgan. U mohir sarkarda, e’tiqodli inson edi. U Islom dini uchun, musulmonlar uchun, ummat himoyasi uchun ko‘ksini qalqon qilib chiqqan buyuk shaxs bo‘lgan. Haqqulibek Yoqubbek G‘oziyning kenja farzandi, men esa Haqqulibekning kenjasiman. Bobom Xitoy davlatiga qarshi urushdi. Musulmonlar uchun, Islom uchun jang qildi. Xitoy bobomni yenga olmadi. Kuchi yetmadi! – Haqnazar otaning hikoyasi shunday boshlandi. U Abdullohga yaqin tarix sirlarini ochdi. – Biroq xoinlar bobomni zaharlashdi... Yoqubbek G‘oziy Turkiya sultoniga elchi yubordi, Angliya qirolichasi bilan aloqa bog‘ladi, dunyoning barcha qudratli davlatlari bilan teng darajali muloqotga kirishdi. U lashkarni mustahkamlab, davlatni oyoqqa qo‘ymoq uchun ko‘p intildi. Biroq Islom quvvatdan ketgan edi, Abdulloh. Movarounnahr davlatlari kofir o‘risning qo‘lida qo‘g‘irchoq bo‘ldi, Turk sultonlari esa tinimsiz almashar edilarki, bu Islom olamining yagona tayanchi yemirilib borayotganidan dalolat edi. Agar e’tibor bersang, oxirgi ikki yuz yilda butun kufr dunyosi birlashib, Islom dunyosini yerga yiqitmoq uchun kurashdi. Rasululloh sollallohu alayhi va sallam qo‘yib ketgan poydevor ustiga terilgan g‘ishtlarni birma-bir sochdilar, sindirdilar. Islom imoratini yer bilan yakson qilib, uning eshiklarini maydaladilar, derazalarini yoqdilar, poydevoriga qadar yetib keldilar. Poydevorni esa yo‘qotib bo‘lmaydi, habibimiz Muhammad sollallohu alayhi va sallam qo‘yib ketgan bu poydevorga hech kim shikast bera olmas, zotan! Bu poydevor – Qur’on va sunnatdir.
Kofirlar poydevorni yo‘qotish tugul, joyidan siljita olmasliklariga iqror bo‘lganlaridan so‘ng, uning ustini tuproq bilan yopishga kirishdilar. Bu ishni ular – san’at niqobi ostidagi shaytoniy o‘yin-kulgular, ko‘ngilxushliklar;
sport nomi bilan atalgan qimorlar – futbol, basketbol, boks...
va odamlarning pul uchun, shuhrat uchun, boshqa hech qanday sababsiz bir-birlarini urib o‘ldirishlari;
sanog‘i va adadi ko‘rinmaydigan maishatlar;
behayoliklar, hirs va shahvat qulligiga da’vat qilish;
oshkora fahsh, oshkora luttibozlik;
gunohlarni huquq o‘laroq taqdim etish vositasida amalga oshirdilar.
Musulmonlar ommatan bu hiylaga aldanib qoldilar.
Aslida, qo‘lida quroli bo‘lmagan musulmonni, butun dunyoning qurolini yig‘ib kelsa ham, kofir yenga olmaydi.
Musulmon o‘z iymoniga ters ishni qilgan nuqtadan boshlab kofirning hujumisiz ham mag‘lubiyatga uchraydi. Sharmandalarcha asir tushadi. Bizning ahvolimiz shunday kechdi.
Musulmonlar Yer yuziga Islomni fathlar ila tarqatdilar. Alloh yo‘lida jihod qilib, zalolatdagi odamlarni Allohning diniga kiritdilar. Chunki Allohning amri, Rasululloh sollallohu alayhi va sallamning yo‘llari shu edi.
Islom Yer yuziga tushirildi. Alloh Yer yuzini musulmonlar uchun hujjatlashtirib berdi. Alloh musulmonlarga Yer yuzini zabt etib, Islomni joriy etishni buyurdi. Biroq musulmonlari buni unutdilar. Ular o‘zlarining koinot ichidagi mavqelarini yoddan chiqardilar.
Ular Olam ishining nizomini yuritishlari lozim ekanligini faromush qilib, yarim kosa ovqat bilan to‘ladigan qorinning ichiga qamalib olishdi.
Ularga jon fido qiladigan ayollarning poyiga tiz cho‘kdilar. Oyoqlari ostida zarra qadar topa olmaydigan boyliklarga mukkasidan ketdilar. Alloh bizni shuning uchun jazoladi.
O‘yla: senga otang bir uyni hadya qilsa, shu uyda sen, bolalaring, avlodlaring yashaydi, uni himoya qil, deya amr qilsa, sen nima qilasan? Avvalo, uyning hamma burchagini o‘rganasan. Noqulay joylari bo‘lsa, ta’mirlaysan, buzib, qaytadan qurasan.
Uyning har bir qarichini o‘rganib chiqasan. Ko‘zingni yumib, uyning istalgan nuqtasiga bora olasan.
Alloh Yer yuzini musulmonlarga Uy qilib berdi-ku! Nima uchun musulmonlar Yer yuzini o‘rganishni to‘xtatib qo‘ydilar? Nima uchun tog‘larni, o‘rmonlarni, cho‘l va sahrolarni o‘rganmadilar? Tadqiq etmadilar?
Alloh taolo Iskandar Zulqarnayn degan payg‘ambarga Yer yuzining podshohligini berdi. Iskandar umri davomida, nafaqat, Yer ustini yoki ostini, balki suvning ham tublarini o‘rganib, o‘zida ilm hosil etdi. Iskandar, nafaqat, Yerni, balki koinotdagi yulduzlar, ularning joylashuv o‘rinlari xususda ham ta’lim oldi. Biz-chi? Biz Muhammad sollallohu alayhi va sallamning sharafsiz ummati nima qildik?
Tafriqaga berildik. Yer yuzida qilinadigan olamshumul ishlar qolib, o‘zaro bahs ila mashg‘ul bo‘ldik.
Allohning zotini bilish imkonsiz, Unga iymon keltirmoq shart, vassalom.
Rasululloh sollalohu alayhi va sallamning sunnatlari zamiridagi hikmatlarning hammasiga yetib bo‘lmagay, unga ergashmoq kerak, vassalom.
Biz nima qildik? Biz Alloh qaerda, deb tortishdik. Biz Allohning qo‘li bormi, yo‘qmi, deb tortishdik. Biz Allohning yuzi bormi, yo‘qmi, deb  tortishdik. Biz sunnatga ergashamiz, bizga mazhab kerak emas, deb tortishdik.
Bu tortishuvlar bilan biz ming yil band bo‘ldik. Holbuki, Alloh bizga shuni hukm qilganmidi?
Bizning iymonimiz qay darajada bo‘ldiki, Alloh buyurmagan ishlar ustida, xulosalari aniq bo‘lgan masalalar ustida tokaygacha janjal qilurmiz?!
Ummatning yulduzlari bor. Bu yulduzlar – sahobalardir, sahobai tobeinlardir, taba tobeinlardir, salafi solihinlardir. Biz ularga so‘zsiz va sassiz ergashurmiz, zotan, ular Allohning So‘ziga, Nabiyning yo‘liga qanday ergashishni yaxshi biladilar.
Biz esa bu ishlar haqida o‘ylamaymiz. Ularning hayotlarini o‘rganmaymiz. Biz o‘zimiz qolib, o‘zgalarni muhokama etamiz, go‘yo bizning hukmimiz bilan Alloh odamlarni jannat va jahannamga hukm qiladigandek tutamiz o‘zimizni!
Ilm olsak, bilagimizda kuch yo‘q. Bilakda kuch bo‘lsa, aqlimiz bo‘sh. Ibodat qilsak, dunyo ishlarini unutamiz. Dunyoga berilib, ibodatlarimiz susayadi.
Irodamizni toblashdan ojiz, iymonimiz ustida ishlashdan zaif bir ummat bo‘ldik. Holbuki, sahobalarning hammalari rijol edilar. Ular jang maydonida mujohid, ibodatda obid, zuhd ichida zohid, ilmda olim edilar. Amallari go‘zal, yuzlari nurli, qalblarida Alloh zikri jo‘shib turgan zotlar edilar ular!
Biz kim bo‘ldik, Abdulloh?!
Biz mazlum bo‘lganimiz uchun javob bermaymiz, deya xotirjammiz, holbuki, bizni mazlum etgan o‘z amallarimiz emasmi? Robbimizdan uzilib, Uning farzlarida sustkashlik qilganimiz uchun xorlik chohiga yiqilmadikmi?!
Dinimizda axloq, axloqimizda din qolmadi. So‘zlarimiz haddan ziyod ko‘p, amallarimiz haddan ziyod kam. So‘zlarimiz tepaga o‘sib borgani sari amallarimiz yerga kirib bormoqda.
Abdulloh!
Qani o‘sha ummat – “La ilaha illalloh!” deganida qalbi tub-tubi bilan larzaga keladigan?!
Qani o‘sha ummat – namozga qoyim turganida shamdek qotib qoladigan?!
Qani o‘sha ummat – ro‘za tutganida oshqozoni emas, tili ham, ko‘zi ham, qulog‘i, qalbi ham ro‘z tutadigan?!
Qani o‘sha ummat – dunyoning jamiki moliga ega chiqsa-da, bir zakotga yetgulik boylikni qo‘lida saqlamaydigan?!
Qani o‘sha ummat – Allohning baytini tavof qilajakmanmi, deya ko‘zlaridan ko‘zyoshlari buloq bo‘lib oqadigan?!
Qani o‘sha ummat – musulmonning bir ohi uchun Yer yuzini ostin-ustun qiladigan?!
Yo‘q, bugun bunday ummat yo‘q, Abdulloh!
Bugun ummat aytayotgan kalimaning qiroati chiroyli, xolos.
O‘qiyotgan namozi emas, ichida turgani masjidi serhasham, xolos.
Tutayotgan ro‘zasi emas, saharlik va iftorlikda yeyayotgan ovqatlari turfa va rango-rang, xolos.
Berayotgan zakoti emas, to‘playotgan moli va u molga ko‘rsatayotgan muhabbati go‘zal, xolos.
Qilayotgan haji emas, haj orqasidan xohlayotgan obro‘-e’tibori behad baland, xolos.
Olayotan ilmi emas, ilmini ko‘z-ko‘z qilishi muhtasham, xolos.
Astag‘firulloh! Ming marta astag‘firulloh!
Boshimiz bilan botqoqqa botdik, Abdulloh! Go‘zal so‘zlarimiz bizga bugun shuhrat keltirmoqda, erta qiyomatda boshimizga ofat keltirmasmi?
O‘z hayotini tartiblashga ojiz bo‘lgan ummatning Islom g‘amida yuribman, deya ko‘krak kerib, og‘zidan tupuk sachratib hayqirganidan kimga qanday naf?!
Abdulloh!
Odamlar zindondan qo‘rqadilar. Mening butun umrim zindonda o‘tdi. Men Yoqubbek G‘oziyning jigargo‘shasiman. Qonimda, tomirimda mujohidning, g‘oziyning, shahidning, islom amirining faryodlarini eshitaman, go‘yo.
Qirq yilki, shu zindondan meni tashqariga chiqarmaydilar. Qirq yilki, kun va tunning farqini bilmayman. Qirq yilki, umrimni shu chohda zikru ibodat ila kechirdim.
Men Allohimga meni xorlama, deya duo qildim. Allohim meni xorlamadi. Meni kofirning kaltagidan, haqoratidan omon saqladi.
Bu yerda men tiriklay yerga ko‘mildim. Jismimdagi qalbimning ichida esa olov yonadi. U olovning tafti, u olovning yorug‘i Yer yuzini yoritmasa-da, qabrimni yoritishidan, oxiratda yuzimni yoritishidan umidvorman.
Abdulloh!
Har kim uchun Alloh bergan bir yo‘l bor, bir taqdir bor. Har kim o‘ziga berilgan taqdirni yashayajak. Bilki, Alloh hayotni, olamni hikmat ila yaratdi. Musulmon har ishini hikmat ila qilmog‘i joiz.
Sen kofirga qarshi sobit turibman, deya xayol qilgan oningdan boshlab, ulkan halokatga qarab yuz tutasan. Chunki sen nafsingni Allohning qarshisiga olib chiqding. Agar Alloh omonlik bermasa, qanday qilib, amniyatga erishmog‘ing mumkin?!
Iblisi alayhi la’na qiyomatga qadar kufrda sobit turadi. U bir qaysarlik ila sobit. U o‘z ibodatiga g‘urur qildi. Sen ham Islomda, iymonda sobitman, deya, boshqalarni malomat qilib, halok bo‘lmagaysan!
Biz hech qachon nafs ofatidan omonda emasmiz. Biz hech qachon shayton qutqusidan qutula olmasmiz. Qalbimizni, nafsimizni har kuni, har lahza nazorat etishga majburmiz. Agar zarracha faxr, zarracha kibr sezsang, uni o‘ldir.
Aytayotganing so‘zlar, qilayotganing amallar o‘zingni tanitish, o‘zingni oliy qilish uchun ekan, Allohga istig‘for ayt, kechirim so‘ra. Aks holda, sening butun umr qilganing xayr ishlar oxiratda hech qanday yordam bermaydi.
Alloh O‘zi suygan mo‘minni bu dunyoning hayotida tarbiyalaydi. Unga sinovlar yuboradi, O‘ziga yuzlanishi uchun yo‘l ko‘rsatadi. Shuning uchun, boshingdan o‘tayotgan bu imtihonlarni Allohning fazli, deb qabul et.
Abdulloh! Bilki, Alloh al-Adldir. U iymon egasi bo‘lsa ham, bo‘lmasa ham, dunyo hayotida bandaning boshiga tinimsiz ravishda ofatlar yog‘dirmaydi.
Har qanday musibatdan so‘ng qalbga taskin berajak xursandchilikni taqdim etadi. Mo‘minlar uchun har qiyinchilikdan so‘ng ikki yengillik bo‘lishi shubhasizdir.
Abdulloh! Bilki, banda zinhor o‘z ishi bilan Allohning rahmatiga erishmas. Barcha ish Allohning fazli bilandir. Bugun o‘zini musulmon, deya hisoblaydigan har bir inson, avvalo, o‘z iymonini mustahkamlamog‘i, ilmu hikmat ila o‘z nafsiga qarshi mujodala etmog‘i, so‘ng ummat g‘amida bo‘lmog‘i lozim.
Insonning qalbini Raslulloh sollallohu alayhi va sallam Allohning ikki barmog‘i orasidadir, deb aytdilar. Qalb so‘zining lug‘aviy ma’nosi ham aylanib, o‘zgarib turuvchi, demakdir. Alloh insonning qalbini ikki barmog‘i orasida aylantirib turadi. Shuning uchun, biz, Allohim, ey qalblarni aylantirib turguvchi Zot, qalbimni diningda sobit et, Allohim, ey qalblarni tasarruf etuvchi Zot, qalbimni toatingda tasarruf ayla, deb duo qilishga buyurildik.
Qalbingga diqqat qil! Agar uni Qur’onsiz qoldirsang, namozsiz qoldirsang, zikrsiz qoldirsang, u o‘ladi. O‘ladiki, tiriltirish juda mashaqqat!
Luqmoni hakimdan so‘radilar: “Siz bunday go‘zal xulqni qanday qo‘lga kiritdingiz?”
Luqmoni hakim aytdi: “Badxulqlarning qilgan ishlarini teskarisini qildim va xulqim go‘zallashdi”.
Amallarimizni o‘nglash uchun atrofda ko‘zgu ko‘p. Odamlarning nuqsonlarini olamga jar solgandan ko‘ra o‘sha nuqsonni o‘zimizda topib, bartaraf etmoq kerak.
Biz g‘ofilmiz. Dunyodan quvonch va baxtiyorlik izlaydigan darajada g‘ofilmiz.
Boyazid Bistomiy qayg‘uda ekan, shogirdi undan buning boisini so‘radi. “Olamga boqib, biror odamni ko‘rmadim”, – dedi Boyazid Bistomiy. Shogird gustoxlarcha: “Axir, o‘zingiz ham olam ahlidansiz! Siz ham odam emasmisiz?!” – dedi.
“Ey g‘ofil! – dedi Boyazid. – Inson iymon bilan o‘lmasa, u odam emasdir. Biror banda iymon ila Allohning huzuriga boradimi, yo‘qmi, bilmaydi. Shunday ekan, men qanday xursand bo‘layin? Tiriklar orasida iymoni ila Allohga borajak biror kishini bilmasman, bilmay turib, kimni odam deb atay?!”
Abdulloh, musulmon ummati iymon ila Allohning qarshisiga borish mujdasini olgandek, bir-birini takfirda ayblayotir. Bu ishlarini din uchun bir xizmat, deb o‘ylaydiki, bu o‘ydan ko‘ra ulkan balo topilmas bir mo‘min uchun.
Adolat talab etarkanmiz, biz, avvalo, Robbimizga adolat qilishimiz kerak. Robbimizga qilgan adolatimiz – U buyurganidek Unga taslimiyat keltirish, Unga itoat qilish, Uning amrlarini bajarishdir. Biroq qalbingga boq – u bo‘m-bo‘sh.
Qalbingda birozgina shavq to‘lqini uyg‘onsa, buni hammaga ko‘z-ko‘z qilishga shoshasan. Biroz qayg‘uda qolsang, hammaga g‘amingni namoyish etib, odamzodning rahmu shafqatini uyg‘otishni istaysan. Qilmagan ishlaringni aytib faxrlanasan, qilgan ishlaring gunohdan iborat bo‘la turib, seni madh etishlaridan mastlik, huzur tuyasan. Bundan ko‘ra kattaroq nohaqlik, bundan ko‘ra kattaroq zulm va kizb bo‘lgaymi?!
Bizning holimiz shu, Abdulloh.
Rasululloh sollallohu alayhi va sallam, u zotning as’hobi, tobeinlar, tabaa tobeinlar, salafi solihiynlar unday emas edilar. Ular Allohga qullik qilar ekanlar, o‘z jonlarini ham Allohga bir sovg‘a o‘laroq berdilar. O‘z jonlarini Allohga qurbon etarkanlar, bu qurbonliklari qabul bo‘lishi yo bo‘lmasligidan qo‘rqib turdilar.
Ularning hilmi, ularning ilmi, hikmati va izzatidan bizda bir qatra ham yo‘q, biroq ularga ergashish da’vosi ila Yer yuzini buzib, osmonlarni qora tutunlarga to‘ldirdik. Holbuki, ishning mevasini ko‘r – hammamiz xorlikdamiz. Qo‘llarimizda kishan, dushmanga qarata: “Sen dushmanimsan!” – deyishga-da, jur’atimiz yo‘q.
Butun olam bir insonning nutqini tinglashi mumkin, biroq hayotda hech narsa o‘zgarmaydi. Modomiki, notiq o‘zini ulug‘lash uchun so‘z aytgan bo‘lsa! Allohning So‘zini yetkazish uchun so‘ylaganing ondan boshlab qalblar larzaga keladi, odamlar go‘zal amallar uchun oyoqqa qalqadilar. Allohning so‘zini yetkazmoq uchun esa insonning joni o‘rtaga qo‘yiladi, goho.
Islomning buyuk sarkardalaridan biri Hasan Rabi’ aytadiki, bir jang maydonida muboriza boshlandi.
Quturgan cho‘chqadek jahldor kofir yakkama-yakka jangda bir necha musulmonlarni yer tishlatdi. Musulmon lashkari tushkun bo‘lib turarkan, yuzini parda bilan to‘sgan bir suvoriy maydonga otilib kirdi. U bir lahzada hech kimning kuchi yetmayotgan kofirning boshini tanasidan juda qildi. Maydon takbir bilan to‘ldi. Musulmonlarga Allohning nusrati kelib, g‘olib bo‘ldi.
Hasan Rabi’ sarkarda o‘laroq yuziga parda tortgan suvoriyning ortidan borib, “Alloh uchun yuzingni och!” – dedi. Suvoriy: “Alloh uchun yuzimni ochaman, aks holda, bunday qilmas edim!” – dedi va chehrasidan pardani ko‘tardi.
U mujohidlar arsloni Abdulloh Muborak edi. Hasan Rabi’: “Ey Abdulloh Muborak! O‘zingni elga tanit! Nima uchun yuzingni berkitib yuribsan!” – dedi. Buni eshitib, Abdulloh Muborak: “Hasan, qanday ijtihod bo‘ldi bu! Men jihod qilsam, faqat Uning ishqida qildim! Alloh mening har qadamimdan, olgan nafasimdan ogohdir. Meni faqat Alloh tanisa, yetar, olam ahlining tanishidan qanday naf! Yoridan vasl tilagan insonning ishi ag‘yor ko‘zidan pinhon bo‘lmog‘i joiz!” – dedi.
Ular shunday edilar. Biz-chi? Biz qandaymiz?
yuModomiki, qalbimizda Alloh roziligini istasak, nechun ishlarimizda bu aks etmas! Nechun Alloh va o‘zimizning oramizda biror munosabat tiklamay turib, odamlarning yoqasidan olamiz, o‘zimizni yuksaklarga ko‘taramiz!
Abdulloh! Ogoh bo‘l! Dunyo bir zindon, u zindondan seni Iymon qutqaradi, vassalom!
... Besh yil o‘tdi.
Bu orada qimorboz Abdussami’ning hayoti tarixi ham Abdullohga ma’lum bo‘ldi. U Haqnazar otaning yoniga josus o‘laroq kiritilgan. Biroq Abdussami’ning qalbida hidoyat nuri porladi – o‘z qilmishini, niyatini Ustoziga bayon qildi. Ustoz unga to‘g‘ri yo‘lni ko‘rsatdi.
Abdussami’ zindon zolimlariga josuslik qilmasligini aytgan kuni unga “O‘lguningcha cholning yonida qolasan, bu ishing uchun afsus chekasan!” – dedilar. Abdussami’ indamadi. Shu-shu u zindonda qolib ketdi. U ko‘pincha taqdiridan rozi ekanligini aytib maqtanib qoladi.
Kutilmaganda Abdullohni chorladilar.
– Abdulloh, – dedi Haqnazarbek. – Seni ozodlikka chiqarishlari mumkin, inshaAlloh!
– Nahotki... – dedi beixtiyor Abdulloh.
– Shunday, Vallohu a’lam, – dedi Haqnazarbek. – Besh yilning besh soniyadek o‘tganini unutma. Allohdan qo‘rq! Erkinlik uchun eshiklar ochilsa, bu eshikni yopma. Allohdan xayrlisini so‘ra va “Bismillah!” deb qadam qo‘y. Duolaringda biz g‘ariblarni unutma.
...Zindon eshigidan chiqarkan, Abdullohning ichi huvilladi. Uning qalbidan bir parcha shu Yerning ostida qoldi go‘yo. O‘zidagi hissiyotning nima ekanligini ta’riflashga ojiz edi. Ustozi aytganidek, ozodlik ne’mati unga nasib etsa! Axir, ozodlik... buni qanday ta’riflash mumkin?!
Abdulloh go‘yo mast edi. Yuradi, oyog‘i yerga tegmaydi. Ko‘zlari ochiq, hech narsa ko‘rmaydi. U besh yil avvalgi olovdek qaynoq, soydek jo‘shqin Abdulloh emas, hozir zamindek vazmin edi. Ichki olamida g‘alati bir notanish po‘rtana ko‘tarilsa-da, tashida bir tuki “qilt” etmadi.
Ular o‘tirgan zindon Yerning ancha tubida ekan. Undan yuqoridagi yo‘lakka chiqishlari bilan dunyoning shamoli esdi: soqchilarning baqir-chaqiri, so‘kinishlar eshitildi. Yana yuqori chiqdilar. O‘n daqiqalar yurildi. Bir necha panjaralardan o‘tib, zina orqali yuqori ko‘tarildilar va nihoyat qandaydir xona eshigi oldida to‘xtadilar.
Abdulloh atrofga befarq nazar soladi. Uning uchun qiziqarli biror narsa ko‘rinmadi. Soqchi ichkariga kirib, ruxsat olgach, Abdullohga kirishni buyurdi.
Ichkarida kattagina xona bo‘lib, o‘ng tarafda jigarrang eshik ko‘rindi. Shu xonada o‘tirgan bir necha maxsus kiyimli xodimlar eshikka ishora qilishdi. Abdulloh eshikni beixtiyor taqillatdi.
– Kiring, – degan sas keldi ichkaridan.
Abdulloh eshikni ochib, ichkari qadam bosdi. Muhtasham xona – devorlari sariq rangli, zarli; qandaydir suratlar osilgan; javonlar bor, javonda kitoblar; stol va stullar juda serhasham.
Stolning to‘rida basavlat bir xitoyi, o‘ng tomonida yana bir xitoyi va bir uyg‘urbashara odam uni kutayotgan ekanlar.
– Keling, Abdulloh Yorqin! – dedi kulib xitoylik sof turk tilida.
Abdulloh hayron qoldi. Kulimsirashi kerak edi u bu o‘rinda, biroq labi tabassumga aylanmadi, yuzi kulgini izlab topa olmadi. Shuning uchun quruqqina boshini silkib qo‘ydi.
– O‘tiring, – deyishdi mehmonlar mulozamat bilan.
Abdulloh o‘tirdi. Ikki qo‘lining barmoqlarini kiyishtirib, qoshini chimirib qarshisidagi odamlarga qaradi.
– Yaxshimisiz, Abdullohbey? – deb hol-ahvol so‘radi to‘rdagi xitoyi. – Mening ismim Li Kay Gu. O‘rtoq Li, desangiz bo‘ladi. Siz bilan ko‘p narsani gaplashib olishimiz kerak.
Abdulloh o‘ylanib dedi:
– Mayli..
– To‘g‘ri, qorong‘u zindonda besh yil hech qaerga chiqmay o‘tirish oson emas... – dedi hamdardlik bilan o‘rtoq Li. – Tormi, zindon?
– Odam ko‘nikadi... – dedi past ovozda Abdulloh.
– Oyoqlar ham uyushib qolsa kerak... Uyushgan oyoqlarni yozish uchun yurib turish kerak... – xo‘rsindi o‘rtoq Li. – Siz siqilmang. Hayotda nimalar bo‘lmaydi... Siz menga ayting-chi, qilgan jinoyatingizni chuqur o‘ylab ko‘rdingizmi?
Abdulloh boshini quyi soldi. “Qaysi jinoyat?! Mayli-da...”
– Ha, o‘ylab ko‘rdim... – dedi.
O‘rtoq Li uni ma’qullab boshini irg‘adi.
– Afsusdamisiz?
Abdulloh endi boshini ko‘tardi. Uning ko‘zining ichini to‘ldirgan xotirjamlikni uni tinglayotganlar ham ko‘rishdi.
– Afsusdaman, jinoyatlarimdan afsusdaman, – dedi Abdulloh ishonch bilan.
– Biz sizga qanday ishonaylik? – dedi uyg‘urbashara. Ha, u haqiqatan uyg‘urligi bir og‘iz so‘zidan ma’lum bo‘ldi. – Qo‘limizdagi ma’lumotlarga ko‘ra siz tergovda, sudda o‘zingizni aybsiz, deb to‘polon ko‘targansiz!
Abdulloh unga kulib qaradi.
– Besh yillik zindon hamma narsani tushunish uchun yetadi.
– O‘rtoqlar, – dedi o‘rtoq Li ikki mulozimiga. – Bizni o‘rtoq Abdulloh Yorqin bilan yolg‘iz qoldiring. O‘zimning gapim bor.
Ikki mulozim chiqib ketgach, o‘rtoq Li o‘rnidan turdi, Abdullohning atrofida aylanib yurib, uzoq gapirdi.
– Abdullohbey, men turk tilini maxsus o‘rgandim, bolalikdan. Maxsus xizmatda ishlash uchun tarbiyalandim, chunki. Jangarilik, odam o‘ldirish, odam aldash va hokazo jihatlardan mukammal ta’lim oldim, – deb o‘zini batafsilroq tanitishdan boshladi u so‘zni. – Men miyasi qotib qolgan qoloqlarni yomon ko‘raman, biroq o‘z davlatimni sevaman. Xitoy davlati uchun jonimni beraman. Davlat rahbarlariga sodiqman, agar ular davlatni odamlarni qo‘rqitib boshqaramiz, deyishsa ham, xizmat qilaman. Qo‘rqitmasdan, erkinlik berib, boshqaramiz, deyishsa ham, xizmatga shayman. Chunki Xitoy uchun hayotimni tikib qo‘yganman. Men Xitoy davlati uchun umrimni bag‘ishladim. Turk tilini bilaman, turk zehniyatini yaxshi taniyman. Shuning uchun, uyg‘urlar uchun mo‘ljallab qurilgan jamloqlarning to‘rtdan birini boshqarish menga topshirildi. Men jamloqlar ishini har tomonlama muvofiqlashtirib turaman. Siyosiy mahkumlar bilan ishlayman. Sizning ishingiz menga qamalgan kuningiz ma’lum edi. O‘z nazdingizda aybsiz odamsiz, biroq miyangizda Xitoy siyosatiga, Xitoy davlatiga qarshi fikrlar bor. Bu birinchi jinoyat. Ikkinchidan, ota-bobongiz Xitoyga qarshi urush qilgan, qon to‘kkan, irsiyatingizda bizga qarshi kayfiyat va bo‘ysunmaslik yashiringan. Ana shu sabablar sizni qamab, zindonda umringizni chiritish uchun yetadi. Sizni Yoqubbek G‘oziyning nevarasi bilan bir joyga men qamatdim. Bilasizmi, nega? Menga haqqini o‘lgunicha talab qiladigan mardlar yoqadi. Ularni hurmat qilaman. Unday mard insonlarni bag‘rimga qattiq quchoqlab, yuzlaridan o‘pib, keyin og‘ritmasdan bir zarb bilan o‘ldirishni istayman. Chunki ular hurmatga loyiq. Ular uchun bosh kiyimni yechsa ham, arziydi. Sizning ishingizni menga topshirishgan edi. Haqnazarbekning yonida o‘tirishingizni xohladim. Mavridi kelsa, suhbatlashgim bor edi, biroq ish ko‘p. Millionlab odamlarni qamashim kerak. O‘liklar muammosini hal etish kerak. Davlatimiz raisi menga katta ishonch bildirganlar. Nega siz o‘zingizni aybdor, deb atay boshladingiz? Yo ustimdan kulyapsizmi? Qanday qilib joni bo‘g‘zidan chiqaman, desa ham aybini tan olmagan odam, bugun men jinoyatchiman, deb o‘tiribdi?!
Abdulloh o‘rtoq Liga tik qaradi.
– To‘g‘ri topmadingiz, janob Li! – dedi “janob” so‘ziga urg‘u berib. – Sizlarning xohishingiz meni jinoyatchi sifatida ko‘rish edi, shuning uchun o‘zimni jinoyatchi, deb tan oldim.
– Ajib mantiq! – kuldi Li. – Biroq bu yondashuv zamirida ham bizni mensimaslik turibdi. Sizningcha, biz zolimlarmiz. Yo‘q, biz yashash uchun kurashayotgan odamlarmiz. Biz nima uchun Islomga, musulmonlarga qarshi kurashamiz, bilasizmi? Chunki biz kurashmasak, Islom bizga qarshi kurashadi. Islom bizni yutib yuboradi. Buni tarix ko‘rsatdi. O‘zingiz yaxshi bilasiz. Shunday ekan, musulmonlarni qamoqqa qamab, Yer yuzini Islomdan qutqaramiz, musulmonlardan tozalaymiz. Ba’zi millatlar Yer yuzida ortiqcha, ayniqsa, turkiylar, ayniqsa, uyg‘urlar... Tarixda Xitoyga ikki marta yurish qilingan. Birinchi yurish Iskandar Zulqarnaynga, ikkinchisi Chingizxonga tegishli bo‘lgan. Uchinchisiga jur’at etgan odam kim edi, bilasizmi? Bilasiz, u Amir Temur edi! Qolgan yurishlarni men urush deb hisoblamayman. Xitoy o‘z dushmanlarni bir puflab, havoga uchiradi. Xayriyatki, Temur yo‘lda o‘ldi. Aks holda, Xitoy taqdiri xatar ostiga tushayotgan edi. Siz uyg‘urlar shunday millatsizki, juda qaysarsiz. Avval Yoqubbek G‘oziy, keyin Alixonto‘raning harakati... Xitoy juda katta kuch bilan uyg‘urlarning ruhini o‘ldirishga intildi, lekin sizlar bu ruhni saqlab qolyapsiz. Birgina Alixonto‘rada juda katta kuch bor edi. Ruhiy kuch... Biz sizlarni orangizda xoin bo‘lmasa, yenga olmas edik. Uyg‘urlarning ichidan chiqqan xoinlar bizga sidqidildan xizmatda ekan, biz hali hukmronlikni boy bermaymiz, bu aniq. Xoinlarni ko‘pchilik yomon ko‘radi, yaxshi tomoni ham bor: ular qayta xoinlikda ayblanmaslik uchun bor kuchlari bilan ishlaydilar. O‘z xiyonatlarini ich-ichlaridan bilib, yanada ko‘proq xiyonatlarga qo‘l uradilar. Shuning uchun, men ulardan qo‘rqmayman. Ular bir-birlarini yeb yuraverishadi. O‘rnimga ishlashadi – axborot yig‘ib kelishadi, do‘stlarini sotishadi, o‘rnimga urush ham qiladilar, oldimga yeguliklarimni keltirib berishadi, menga esa maza! Rahmat, xoinlarga! Yashasin, xiyonat! Siz kabilar esa Yer yuzidan sadoqat izlab, sodiqlik da’vosini qilasiz! To‘g‘rimi?
Abdulloh boshini quyi solib, Lining nutqini eshitarkan, javob berishga o‘zida ishtiyoq sezmasa-da, “Ha”, deganday boshini silkib qo‘ydi.
– Gaplashishni istamaysizmi? – so‘radi Li.
– Yo‘q, – dedi Abdulloh.
– Majburlamayman, – dedi Li ham. – Endi gapning asosiy qismiga keldik. Yevropa, Turkiya, Amerika Xitoyga bosim qilayotir. Ularning nazdida, Xitoy zolim davlat, uyg‘ur millatini qirib yuborish uchun amaliyotlar o‘tkazayotgan emish. Iddaolariga ko‘ra, ular insonparvar ekanlar. Shunchaki, Xitoy bu davlatlarning o‘yiniga o‘ynamaydi. Xitoy Yer yuzining eng qudratli, mustaqil davlati. Uyg‘urlar bahona, xolos. Agar biz Amerika yoki Yevropaning nog‘orasiga raqs qilsak, qo‘shilishib, uyg‘urlarni ezgan bo‘lishardi. Lekin Xitoy o‘z manfaatini, g‘ururini poymol etmaydi. Bunga ko‘nmaydi. O‘shalarning huquqbonlari Abdulloh Yorqin, degan odamning ozod bo‘lishini maxsus talab qilishmoqda. Hukumatimiz sizni ozod qilish haqida o‘ylab ko‘ryapti. Shuning uchun, siz bilan gaplashib o‘tiribman.
Abdulloh ozod bo‘lish xabarini eshitib, qalbida g‘ayritabiiy to‘lqin uyg‘onganini sezsa-da, buni bildirmadi.
– Siz o‘z aybingizga iqror bo‘lib, Xitoy Raisidan afv so‘rang, balki afv etar! – dedi Li. – Men ochiq o‘yinni yaxshi ko‘raman, butun dunyo davlatlari talab etsa ham, sizni ozod etmaslik bizga oson, lekin o‘zingizda ozodlik istagi bo‘lsa, shu inobatga olinishi mumkin.
– Men ozodlikka chiqishni istayman! – dedi Abdulloh.
– Yaxshi, Raisimizdan sizni afv etishini so‘rab, ariza yozing, – dedi Li Kay Gu Abdullohning oldiga qog‘oz va qalam qo‘yib. – Agar munosib ko‘rilsangiz, ozod bo‘lasiz. Ozodlikka chiqqaningiz hamon Xitoy hududidan zudlik bilan tashqariga chiqarilasiz.
Abdulloh qalamni olib nima yozishini bilmay, o‘ylanib qoldi. Li unga afv so‘rovining namunasini berib:
– Yuqoridagi gaplarimni o‘ylab, men shunday katta qudrat egasi ekanman, deb yurmang! – dedi va tirjaydi. – Siz kabi bir mahbus ozodlikka chiqqani bilan Xitoydek ulkan davlat qarshisida chivinchalik ahamiyat topmaydi. Omadingiz kelib qoldi, sizga g‘oyalar haqida gapirdim-qo‘ydim.
Abdulloh Lining gapiga ko‘p e’tibor bermadi, indamay arizani ko‘chirdi.
– Urumchidagi qamoqqa ketasiz, o‘sha yerda qolgan masalalarni gaplashishadi, – dedi Li Abdullohning afv haqidagi iltimos xatini qo‘liga olib ko‘rarkan. – Mahbus tashiydigan bitta ulovni ajratdim. Shu bilan biz qayta ko‘rishmaymiz. Qamoqqa qaytib yurmang!
        </item>

        <item>
            Sabriniso xonim Anjelinaga qarab chuqur tin oldi.
– Gujaratga yetib borishim uchun ikki oy yo‘l bosdim. Piyoda. Biror ulovga chiqmadim. Bolam yelkamda. Qornimiz ochadi. Yuvinishimiz uchun sovun kerak. Yo‘l-yo‘lakay qishloqlarda xizmatkorlik qildim. Biror boyning hovlisiga kirib, kir yuvdim, yerini chopdim, molini boqdim, Allohning marhamatini qarangki, U meni yolg‘iz qoldirmadi. Ishonsangiz, biror marta tanglik sezmadim. Qo‘limda ortiqcha bir rupiy yo‘q edi, lekin ko‘nglim shu qadar xotirjam ediki, rizqim menga olayotgan nafasim kabi yaqinligini sezib turdim. Ertaga qanday non topaman, bolamni qanday boqaman, erim qamoqda qolib ketsa, nima qilaman, degan o‘ylar umuman xayolimga kelmadi. Tunlari o‘rmonlarda, ovloqlarda, xarobalarda uxladim. Zarracha hayiqmadim. Zulmatlarda yo‘llarimga g‘oyibdan nur tushardi, go‘yo. Yolg‘iz ketarkanman, meni ko‘zga ko‘rinmas qo‘riqchilar qo‘riqlab yuradigandek edi. Aniq ishonardimki, Allohim men uchun juda ko‘p yaxshiliklarni hozirlab qo‘ygan, aniq ishonardimki, taqdirimda faqat yaxshiliklar bor, aniq ishonardimki, hayotimdagi biror voqea mening zararimga ishlamaydi, aniq ishonardimki, Allohim O‘ziga iymon keltirgan bandasini zinhor og‘ir ahvolda qoldirmaydi. Yurgan yo‘limda, o‘tirgan o‘rnimda, yotgan joyimda faqat Allohni zikr etdim, yod olganim suralarni tinimsiz takrorladim, iymon kalimalarini aytdim, har bir lafz yuragim urishi bilan hamohang yangrardi.
Gujaratga kirib bordim. Juda gavjum shahar. Yangi chiqqan o‘t ulovlar ko‘chalarni to‘ldirgan. Odamlarning ming xilini ko‘rasiz. Yomg‘ir ham ko‘p yog‘adi, quyosh qaynatadi.
U yerda meni kutib oladigan bir inson, yo‘l ko‘rsatadigan rahnamoyim yo‘q edi, ich-ichimdan suyanganim Robbim, Allohim edi, U meni tashlab qo‘ymasligiga amin edim.
Bu yerda musulmonlarga bo‘lgan zulm biroz kam edi.
Gujaratning musulmonlari yashaydigan mavzelarini izladim. Tanishim yo‘q. Lahjam ham bu yernikidan farqli. Ularning so‘zlashuvlarini tushunishga ba’zan qiynalayotgan edim. Hech kimga sir boy bermadim, bolamni quchoqlab, biroz yegulik sotib oldim, bir chetga o‘tirib tamaddi qildim. Yarim soatcha yurdim, quyosh tikkadan og‘a boshladi. Ayni peshin vaqti kirdi. Shu on qulog‘imga azon sasi eshitildi. Tanimga jon kirgandek bo‘ldi. Muazzinning tovushi qay tarafdan kelayotganini aniqlash uchun har yoqqa alangladim. So‘ng joyimga qaytib o‘tirib, ovoz yangrayotgan nuqtani aniqlagan bo‘ldim, ichimda azonning duosini o‘qigach, o‘sha tomonga yurdim. Katta ko‘chaning nariga tomoniga o‘tib, o‘ng tarafga ketaverdim. Taxminimcha, shu yerdan chapga yo‘l bo‘lishi kerak edi. Allohim adashtirmabdi: chap tomonga torgina yo‘l bor ekan, qayrildim. Bu yo‘lakning oxiri yana o‘ngga burilarkan. Ana shu yerda, o‘sha o‘ng yo‘lning oxirida peshtoqiga arab, urdu va hind tilida katta harflar bilan “Xoja Ayyub jome masjidi” deb yozilgan dargohni ko‘rdim.
Masjidga ayollar ham kirib, ibodat qilishlari uchun chap tarafida darvoza bor ekan, o‘sha joydan kirdim, ayollar tahoratxonasiga o‘tdim. Tahoratxonani supurib, tozalab yurgan nuroniy chehrali keksa ayolga salom berdim:
– Assalomu alaykum va rahmatullohi va barokatuh, onajon!
– Va alaykum assalom va rahmatullohi va barokatuh, kel qizim, – dedi ayol ishini to‘xtatib va menga jilmaydi.
–  Ancha olisdan kelyapman, bolamga qarab tura olasizmi? Biroz yuvinib, tahorat olmoqchiman, – dedim xijolat bo‘lib.
– Musofira ekanliging bilinyapti, qizim. – dedi farrosh ayol. – Bolangni bera qol, olti oylik bo‘lib qoldimi? Ismi nima polvonning?
– Xo‘ja Ozod, – dedim bolamni ayolga uzatib.
– Maa shaa Alloh, ko‘z tegmasin, solih bo‘lib ulg‘aysin! – duo qildi farrosh ayol. – Sen bemalol ishingni qilaver, o‘zim qarayman. To‘rt o‘g‘il o‘stirganman men ham!
... Xonaqohda – oxirgi safda bolalardan keyin bir necha ayollar bilan imomga ergashib, peshinni ado qildik. Darvoqe, masjidda bolalar ko‘p edi. Hatto, ikki yoshli bolalarni ko‘rdim. Otasi yoki onasi namozda, bola o‘yinchog‘iga ovora, ba’zilari yig‘lab qoladi, namozxonlardan kimdir, albatta, yig‘lagan, injiqlik qilayotgan bolani ovutishga shoshiladi.
Masjidda bolalar uchun alohida xona bor ekan. U yerda muslimalar bolalarga qarab turishar ekan.
Masjidning hovlisi keng, havoni tozalash uchun o‘rtaga favvora o‘rnatilgan, favvora yonlari yashil maydoncha, gullar ham ochilgan. Masjid ayvonlari, xonaqohlari keng.
Namozdan so‘ng, qalbim allanechuk bo‘lib, xonaqohda biroz o‘tirib qoldim. Ichimdan bir yig‘i toshib kelardi. Robbimning qarshisida o‘tirib, Unga zaifligimni, ilojsizligimni aytib yig‘lagim kelayotgan edi, balki, bilmadim. Yoki bu yig‘i Allohimning menga ko‘rsatayotgan karam va shafqati muqobalasida munosib biror amal qila olmasligim tufayli tug‘ilgan hayo ko‘zyoshlarimidi, bu – bilmayman. Balki, u ham emas, bu ham emas, Allohimga butun vujudim, qalbim, aqlim bilan taslimiyat keltirib, izhor etayotgan shukur bo‘lsa, ne ajab!
Namozdan chiqqanimda, farrosh ayol bolamni menga berdi, u keyingi jamoatga ergashib, peshinni ado qilishga kirishdi. Xonaqohga kirib ketarkan:
– Ketib qolma, – dedi qattiq tayinlab. – Meni kut.
Masjidning ayollar bo‘lmasiga o‘tib, o‘tirdim. Bolamni o‘ynatdim. Bir necha daqiqa o‘tib, farrosh ayol keldi. U ham yonimga cho‘kdi.
– Assalomu alaykum va rahmatullohi va barokatuhu, – dedim unga.
– Vaalaykum assalom va rahmatullohi va barokatuh! – deb alik oldi farrosh ayol va o‘zini tanishtirdi. – Ismim Fotima, qizim. Xoja Ayyub mahallasida yashayman. To‘rt o‘g‘lim, to‘rt kelinim, nevalarim bor. Qariganimda masjidda farroshlik qilib, Robbimning xizmatida bo‘lishni orzu qilardim. Kelinlarim ham, o‘g‘illarim ham, alhamdulillah, mo‘min, mo‘mina, nevaralarim ham tarbiyamni olib katta bo‘lishyapti. Meni ona, deganing uchun rahmat. Zotan, musulmonlar bir-birlariga shunday yaqindirlar. Qani, o‘zingni tanishtir-chi.
– Ismim Sabriniso, – dedim va shu bilan o‘zi hikoyamni qisqacha aytib berdim. Fotima xonim so‘zlarimni bo‘lmadi. Tingladi. Ora-sirada “Subhanalloh!” – deb qo‘ydi. Gaplarimni tugatganimdan so‘ng, qarasam, ko‘zlari jiqqa yosh bo‘libdi.
– Islom ummatining holini qara, qizim! – dedi ovozi bo‘g‘ilib. – Erlarimiz qamoqlarda, ayollarimiz sargardon! Musulmonni himoya qiladigan biror kuch qolmadimi Yer yuzida! Zotan, biz Yer yuzidagi biror kuchga ham umid bog‘lamaymiz, hech kimdan hech narsa kutmaymiz, biz uchun Alloh kifoya, Alloh biz uchun yetarli! Lekin Alloh butun Yer yuzini Islomiyat uchun bir hovli qilib berdi-ku! Biz musulmonlar esa bu hovliga sig‘may qoldik. Uylarimizning to‘rini dushmanlarga bo‘shatib berdik. Dushmanga mehr va shafqat ko‘zi bilan boqdik, ular esa ko‘zlarimizni o‘ydilar... Isming jismingga, taqdiringga monand kelibdi, Sabriniso! Sen sabr uchun tug‘ilganmisan, Vallohu A’lam! Hali juda yosh ekansan. Biroq yosh bo‘lsang-da, Robbim seni ajib imtihonlardan o‘tkazmoqda ekan. Oxirigacha bu sinovlardan yuzlaring yorug‘ bo‘lib o‘tgin, qizim. Endi mening uyimga borasan, to ering qamoqdan chiqqunicha mening uyimda, mening xonamda men bilan birga yashaysan. O‘g‘illarimning uch nafari alohida hovli olib chiqishgan, hammasi qo‘shnim. Kenjam bilan yashayman. U esa har kuni ishda. Sen yonimda bo‘lasan, kelinim bilan dugona tutin. Bugun bemalol dam ol. O‘g‘limga aytaman, u ering yotgan qamoqni borib topadi, keyin birga borib, Xo‘ja Alini ziyorat qilamiz, inshaAlloh.
Fotima xonimning hovlisi kenggina ekan. Hindiylarning turar-joylaridan farq qilishi, tabiiy. Axir, bu bir musulmonning makoni!
Kenja kelin meni umrida ilk bor ko‘rib turgan esa-da, xursand bo‘lib kutib oldi.
Ikki kundan keyin erim o‘tirgan qamoqning manzili ma’lum bo‘ldi. Fotima xonim o‘tulov chaqirtirdi. Shu kuni ham ertalabdan chiqib, masjid tahoratxonasini tozalab kelishga ulgurdi. U meni qo‘ltiqlab olib, o‘tulovga o‘tirdi. Yarim soatlarda aytilgan manzilda hozir bo‘ldik.
Ikki soatlarda qisqa muddatli uchrashuvga ruxsat oldik. Devorlari baland, tikanli simlar bilan o‘ralgan, ko‘tarmalarida qurolli soqchilar – endi menga qiziq ham emasdi. Erimni ko‘rishim kerak.
Temir eshiklardan o‘tib, xuddi Ayodhiyadagi kabi qisqa uchrashuv bo‘lmasiga kirdim. Bu yerda sal kengchilik bor ekan – xona yorug‘, oqlangan, uchrashuvchilar orasida deraza, derazaning o‘rtasi esa dumaloq ochiq. Yuz-yuzga, ko‘z-ko‘zga tushadi.
Suhbat bo‘lmasiga o‘tirdim. Xo‘ja Alini kuta boshladim. Boshqalar kiryapti, gaplashyapti. Bir necha daqiqa o‘tib, erim ko‘rindi. U ham boshqa mahbuslar kabi sariq rangli kiyim kiyibdi. Sariq emasu, olovrangga moyil, zarg‘aldoq. Uning qovoqlari ichiga tortilibdi, qorachiqlariga chuqur bir jiddiyat inibdi. Qarshimga kelib, o‘tirarkan, negadir, uyaldim. Ko‘zimni yerga olib qochib, sekin salom berdim.
– Vaalaykum assalom va rahmatullohi barokatuh, Sabriniso, – dedi u. O‘z turmush yo‘ldoshimdan nima uchun uyalayotganimni bilmasdim, balki, bu uyalish emasdi, balki, biz uchun uzoq kechgan ayriliqdan keyingi diydorlashuvning noma’lum bir hissiyoti edi. – Qiynalmadingmi?
– Allohim bizni o‘z holimizga tashlab qo‘ymadi, – dedim pichirlab.
– Maa shaa Alloh, – xotirjam bo‘ldi erim. – Allohga tavakkul qilgan mo‘minning qalbida xavotirga o‘rin yo‘q. U hech narsadan qo‘rqmaydi. Modomiki, Allohga suyanibsan, modomiki, Undan qo‘rqib gunohlardan tiyilibsan, Robbimiz bizni xorlikka tashlamaydi, U bizni himoya qiladi, sharmandalikdan asraydi.
...Shu bilan suhbatimiz qizidi. Bolamizni ko‘rsatdim. Uning ko‘zlari yondi. Oyna orqasidan Ozodni erkaladi. Dumaloq darchadan peshonasini tutdim, o‘pdi. Ancha o‘tirdik. Juda ham yengil tortdim. Kuchimga kuch qo‘shildi. Uzoq muddatli uchrashuvga kelishim mumkinligini bilib oldim...
Anjelina xonim, men Gujaratda yigirma yil yashadim. Fotima xonim yigirma yil meni o‘z yonidan jildirmadi. Tirikchilik qilishim uchun hunar o‘rgatdi: tikuvchilik, to‘quvchilik, pazandalik, farroshlik, tozalash, xullas, ayol kishi uchun boylik bo‘ladigan hamma ishni qildim. Topgan pulimga baraka yog‘ar edi. To‘g‘ri, yonimda o‘z ehtiyojimdan ortiqcha qora chaqam ham bo‘lmadi, ko‘nglim qanoat ila to‘la edi, biroq.
O‘zgalar bilan ishim bo‘lmadi. Erim bilan har bir yilda to‘rt marta ko‘rishishim mumkin edi – ikki marta qisqa, ikki marta uzoq muddatga. To‘rt marta unga yegulik, yuvinish vositalari kiritardim. Bu men uchun baxtiyorlik bag‘ishlardi. Har safar erimning huzuriga borarkanman, jannatga talpinayotgandek o‘zimni his etdim. Umrimning mazmuni – qamoqda dini uchun, e’tiqodi uchun kofirlar zulmini ko‘rayotgan erimning ko‘zlarini oydin etish edi, go‘yo. Aslida, bu muhabbatning qanday tug‘ilganligini bilmayman. Erimning birgina nazari men uchun kifoya edi. U ehtiyojini aytib, lab juftlashiga hojat qoldirmadim.
Yigirma yilda Allohim bizga farzandlar berdi. Yana bir o‘g‘il va ikki qizni dunyoga keltirdim. Ularga go‘zal ismlar qo‘ydik. Kunlarning qanday kechganini bilmayman.
Ajabki, mashaqqatlar hayotimni qat’iy tartibga solib qo‘ygandek edi: ertalab fajr namozi uchun nisbatan erta uyg‘onaman, yarim juz Qur’on o‘qiyman, keyin ibodatimni qilgach, yana yarim porani tilovat qilaman. Quyosh chiqadi. Ishga kirishaman. Har ishimning avvalida Rasululloh sollalohu alayhi va sallam o‘rgatgan duolarni o‘qishni odat qildim. Farzlarni o‘tayman. Xuftondan so‘ng, tezda uyquga yotaman.
Uyqularim charchoqlarimdan xalos bo‘lishim uchun yetdi. Allohning izni va marhamati ila yigirma yilda biror marta kasal bo‘lmadim. Kasal bo‘lib, yotib qolmadim. Hamisha kuchli edim, hamisha quvvatli edim.
Duolarimda biror marta erimni unutmadim. Biror marta uni xotirimdan faromush etmadim. Allohim o‘sha vaqtlarda mendan tushkunlikni ko‘tarib qo‘ydi.
Qamoq muddati tugagach, erim qamoqdan chiqdi. U, nazarimda, hamon yosh va hamon baquvvat edi. Odamlar qamoqdan qiynalib, ezgin holda chiqadilar, odatda, u esa kuchli va hikmat sohibi o‘laroq bag‘rimga qaytdi.
Biz Fotima xonimning uyida yana olti oy qoldik. Erim bu orada ozodlik hayotiga moslashmoqqa intildi. U qiynaldi. Biroq sezdirmadi. Uyqusi kam, xayoli parishon edi. Sababini so‘rasam, indamasdi. Men ham bezovta etmasdim.
Bir kuni o‘zi yorildi.
– Holimizga parishonman, Sabriniso, – dedi u menga. – Men-ku, Allohimning izni ila ozodlikka chiqdim, Allohimning marhamati ila mana, xavfsiz bir turmushni kechirmoqdamiz. Atrofga qarab, hamma narsani omonat ko‘rmoqdaman. Dunyoning hech bir ishida sabot yo‘q, hamma narsa yolg‘ondan tiklab qo‘yilgan, hamma odamlar qumdan bo‘lgan uylarning ichlarida yashamoqdalar, go‘yo. Ko‘zimga qiyomat shu qadar yaqin ko‘rinadiki, uning dahshatidan yuragim zirillaydi. O‘limning yuzi yuzimga tegib turgandek bo‘ladi. Butun olam, islomiyat ahli, musulmonlar hamma narsadan g‘ofil. Hammamiz Allohning huzurida berajagimiz javobni, jazoni unutganmiz. O‘z jonimizdan bo‘lak qayg‘umiz qolmagan. Ummat g‘ami bizdan ko‘tarilgan. Ummat g‘ami da’vosida bo‘lganlarning aksari riyo va kibrga botib qolganlar. Jasoratdan ayro tushdik. Zulm iskanjasida qolayotgan millionlab insonlar bor. Bizning hayotimiz qora turmushning qora mehnatiga qorishib ketgan. Qornimiz to‘yganiga, xatarsiz kun o‘tkazganimizga mastmiz. Ozgina mehnatimizdan shodmiz. Himmatimiz shu qadar ham past bo‘ladimi? Besh vaqt namoz, bir oylik Ramazon ro‘zasi, zakot va hajning o‘zi bilan bizning vazifamiz, nahotki, butkul tugasa?!. U holda, hammasi juda sodda ekan-da! Yo‘q, bu hammasi uchun ilk qadam. Allohning huzurida bizning holatimiz qanday – bilmaymiz, amallarimizni, quvonchlarimizni, tashvishlarimizni, qayg‘ularimizni, shonu shuhratimizni ko‘rmaydigan bo‘lib, ularni unutmog‘imiz kerak. Rasululloh sollallohu alayhi va sallam davrlarida shunday edi. Sahobalar o‘zlarini Alloh huzurida yo‘q, deb o‘ylardilar, o‘zlarini yo‘q, deb ishonardilar. Yer yuziga Islom risolatini yetkazgan buyuk zotlar o‘zlarini Yer yuzidagi avvalu oxir odamlarining eng gunohkori, deya malomat etardilar. Allohning muhabbatini qozonish, Allohning rizosiga musharraf bo‘lish uchun boru yo‘qlarini berib yubordilar. Biz esa... chuqur choh ichidamiz... Bizning vazifamiz ne? Bir musulmon o‘laroq dinimiz himoyasi, islomiyat rivoji uchun qanday xizmat qilishimiz mumkin? Bu masalada juda ko‘p o‘yladim, biz juda ojizmiz. Bizdek faqirlar, fuqarolarning yo‘li – Allohga xolis ibodat qilish, istitoatimizdan – butun quvvatimizdan, Alloh bergan imkoniyatlarimizdan kelib chiqib, Islomning barcha shartlarini ado etmoqdir. Solih, olim farzandlarni tarbiya etmoq, ulug‘larga ixlos ila ergashmoq, tillarimizni tiyish, dilimizda Allohning zikri, amalimizda Allohning farzi va Rasulimizning sunnati bo‘lar ekan, yaqiynni, ixlosni, muhabbatni, sadoqatni boy bermasak, Allohning O‘zi yo‘limizni ochishiga shubha yo‘q!..
...Shunday dedi erim. Keyin Ayodhiyaga qaytdi. U yerga bir necha marta qatnadi va eski yashagan hovlimizni yangitdan qurishni boshladi. Bir xona va bir dahlizni tiklagach, men ham ketdim. Fotima xonim bilan ajralishimiz qiyin kechdi. U bizdan Gujaratda qolishimizni o‘tindi. Erim rozi bo‘lmadi. Ayodhiyada musulmonlar mavzeini oyoqqa turgazish kerak, dedi.
Qaytdik.
Bu voqealarga ham yana yigirma yil bo‘ldi. Boshimizdan ko‘p tashvishlar o‘tdi. Ularni hikoya qilsam, oxiri ko‘rinmaydi, Anjelina xonim. Mening ayol kishi haqida, muslima ayol qanday bo‘lishi to‘g‘risidagi xulosalarim Islomiy e’tiqodim va ko‘rib o‘tgan tajribalarimga asoslangan. Hayotim menga Islomning eng to‘g‘ri yo‘l, islomiy ta’limot insoniyat hayoti uchun eng maqbul yechim, eng mukammal qonun ekanligini isbotlab berdi. Ayol kishining ichida qanday shaytoni bor, u ayol hissiyotlarini qanday o‘yin qilishini, qanday adashtirishini bilaman. Ayolning qat’iy matonat, e’tiqod sohibasi o‘laroq komillik kasb etishi qiyin. Biz o‘zgaruvchanmiz. Goho nimalarni xohlayotganimizni o‘zimiz bilmaymiz. Bizning tabiatimiz juda o‘zgaruvchan.  Aqlimizga xilof ravishda makru hiylalar qilaveramiz. O‘zimizni hammaga aqlli, hikmat sohibasi o‘laroq ko‘rsatishga o‘chmiz. Biroq bizni onalik tiynatimiz o‘zgarmas xislatlarimizdandir. Umuman, ayol fitrati juda qiziq va murakkab. Uni faqat Allohga bo‘lgan qo‘rquv tarbiyalashi mumkin. Islom ayolning qalbini himoya qiladi, Islom ayol qalbini buzuq xayollardan, iztiroblardan, ikkilanishlardan, azobdan, tushkunlikdan, behayolikdan himoya qiladi. Islom ayolning iffatini, nomusini, hayotini saqlaydi. Ayol qanchalik donishmand, qanchalik salohiyatli, qanchalik oqila bo‘lmasin, Islomdan tashqarida o‘ziga yo‘l izlasa, uning biror amali na dunyosiga, na oxiratiga foyda keltirmas. Chunki biz dunyoni bir ekinzor o‘laroq bildik. Bizga Rasulimiz sollalohu alayhi va sallam shunday ta’lim berdilar. Bu dunyo ekinzoriga nima eksak, oxirat kuni uni terib olamiz. Shu qoida jahondagi saodatni ta’minlab berishi shubhasiz.
Anjelina Sabriniso xonimning hamma gaplarini eshitib, bir savol berdi:
– Xonim, bu qarashlaringiz musulmon ayollarining barchasiga xosmi? Chunki Islomda mazhablar ko‘p, mazhablar orasida ixtiloflar bisyor. Qarashlar turfa. Men musulmonlarni o‘rganib, ular orasidagi ayovsiz tortishuvlarni, haqoratlarni, bir-birlarini dindan chiqqansan, deya malomat qilishlarini ko‘rganman. Buning sababi nima? Modomiki, Islom Siz aytganingizdek, mukammal qoida ekan, bu ahvolning boisi qaerda?
– Anjelina, – dedi kulimsirab Sabriniso xonim. – Bunday murakkab savollaringizga Sizni qoniqtiradigan javob bera olamanmi, yo‘qmi, bilmayman. Biroq musulmonlar orasidagi ixtiloflar Islomning emas, musulmonlarning nuqsonidir. O‘z dinini yaxshi bilmagan, uning ruhoniy xazinasidan bahra olmagan musulmonlar ana shunday xatolarga yo‘l qo‘yishlari tabiiy. Men ularni bu uchun qoralmayman, balki, Allohim barcha musulmonlarga o‘z nusratini yog‘dirsin, musulmonlarning qalblarini o‘zaro ulfat qilsin, deb duodaman.
...Anjelina Hindistonda yana bir oy yurdi, maqsad qilgani loyihalarni muvaffaqiyatli tugatdi, bir necha qismli ilmiy-ommabop filmlar suratga olishda qatnashdi.
Xayolini Zaynab va Sabriniso xonimlarning hayotlari haqidagi qissalar qamrab oldi. Ikki muslimaning bu qadar uyg‘un fikrlashi, bu qadar qat’iyati, hayotning zarbalaridan g‘oliba va muzaffara bo‘lib chiqishlari hayratini uyg‘otardi. Keksaygan ovrupolik xonimlarning farzandlar qarovidan chetda, qariyalarning maxsus uylarida o‘limni umidsiz kutayotganlarni hamisha uning ko‘z o‘ngida...
Butun umr mehnat qilgan, hayotini lazzat va huzur topishga sarflagan aksar ayollar keksayganlarida juda shikasta edilar. Ularning ba’zilari mijg‘ov, janjalkash, oqibatda, bor kuch-quvvatlari tanlarini tark etgach, ovozlari-da, chiqmay qoladi. Shiftga nur ketgan ko‘zlarini qadab, jimgina yotadilar. Xizmatchilar ularni aravachada ochiq havoga olib chiqadilar, yam-yashil maydon, rango-rang gullar, dengiz nafasi, moviy osmon ularning qalblariga ham, ko‘zlariga ham quvonch bermaydi. Aytishga so‘zlari tugagan yoki suhbatga hafsala ham yo‘q. Ularning ko‘pchiligini o‘limning narigi tomonidagi hadsizlik, qorong‘ulik qo‘rqitadi.
Anjelinaning nazdida Zaynab va Sabriniso xonimlar uchun hayotning go‘zali o‘limning narigi tomonidadir. Ular dunyoga bir bekat singari qaraydilar, Allohning taqdirini shodlik ila qabul qilib, o‘zlarini Robbilari ixtiyoriga butkul taslim etishgan.
Anjelina uchun bu eng maqbul, eng nurli bir yo‘l o‘laroq tuyula boshladi.
O‘sha vaqtda Fransiyada butun Islom olamini larzaga keltirgan bir voqea sodir bo‘ldi. Bu o‘sha manfur voqea – “Sharli Ebdo” jurnalining Muhammad sollallohu alayhi va sallamni mazax qilib paydar-pay surat chizib, e’lon qilishi edi.
Anjelina Parijda edi. “Sharli Ebdo” muqovasidagi bu suratlar unga mutlaqo ma’qul bo‘lmadi. Zudlik bilan o‘zining internetdagi sahifasida raddiya e’lon qildi.
“Biz demokratiya nomi ostida musulmonlar va o‘zimizning o‘rtamizda katta muammolarni keltirib chiqarishimiz mumkin. Fransiya, balki Ovrupo tanlagan insonparvar tamoyillar o‘zgalarning e’tiqodiy yo‘lboshchilarini bu tariqa tahqirlashni nazarda tutmaydi. Islom tarixida g‘ayridinlarning boshliqlariga bu kabi munosabat ko‘rsatilganiga birorta dalil yo‘q, “Sharli Ebdo”ning bu ishi qonli ziddiyatlar keltirib chiqarishidan qo‘rqaman, chunki menga musulmonlarning o‘z dinlari himoyasi yo‘lidagi qaytmas tabiatlari juda yaxshi ma’lum”, – deyilgan edi ushbu raddiyada.
Mazkur fikrlar katta bahslarni uyg‘otdi. Rahbariyati Anjelinani chaqirdi.
– Sizning qarashlaringiz notinchlik uyg‘otyapti, – dedi kompaniya direktori.
– Buning nimasi xavfli? – hayron bo‘ldi Anjelina.
– Siz qanday qonli ziddiyat haqida yozyapsiz? – jiddiylashdi boshliq. –  Bu bilan Fransiyaning o‘zini terror ishlab chiqaruvchisiga aylantiryapsiz.
– Shunday emasmi? – dedi Anjelina. – Bizdagi fikr erkinligi qaerda qoldi?
– Fikr erkinligi o‘z yo‘liga, – dedi boshliq. – Biroq davlat siyosatining yo‘nalishini siz to‘g‘ri tushuning. Fikr erkinligi omma uchun, siz esa o‘zingizni ehtiyot qiling.
– Juda qiziq bo‘ldi-ku, bu! – dedi Anjelina. – Menga oshkora ravishda fikrlash to‘sig‘ini qo‘ymoqdamisiz?
– Jahlingiz chiqmasin, Anjelina xonim, – dedi boshliq xotirjam. –  Fransiya bugun nafaqat Ovrupoda, balki Yer yuzida o‘zining siyosiy irodasi, mavqei uchun kurashmoqda. Global sharoitda kundan kunga yangi siyosiy, harbiy kuchlar paydo bo‘lmoqda. Xususan, Yaqin Sharqda Islom mujohidlarining qonli harakatlari, siyosiy faollikning kuchayishi, Afg‘oniston muammosi, Islomning tarqalib borishi vaziyatni jim kuzatib turishga yo‘l bermaydi. Bugun demokratiya nomi ostida o‘rnatilgan tizim ichida qaysi davlatning obro‘si yuqori bo‘lishini bilasizmi? Bu Islomga qarshi tura olgan davlatdir. Kurashning yagona yo‘li – Islomning qonli g‘oyalariga qarshi kurashmoq, musulmonlarning ruhiyatini sindirishdir. Qo‘rqitish va axloqni buzish bilangina musulmonlarning ruhiyatini sindira olamiz. Hozir Islomga qarshi oshkora kurashish uchun biror davlatning jur’ati yo‘q. Biroq bunga erishmoq kerak. Buning uchun musulmonlarning rahnamolarini obro‘sizlantiramiz, musulmonlar Yer yuzida keraksiz ekanligiga hammani ishontirishimiz shart. Shunda ularga qarshi kurash juda oson kechadi. Siz juda obro‘li kompaniyada ishlaydigan va ilmi bilan, ijodi bilan tanilgan muallif, ssenariynavis o‘laroq bu siyosiy kurashni chuqur tushuning va davlat manfaatini himoya qiling.
– Janob! –  dedi Anjelina direktorga ajablangan nigohlarini qadab.  –  Kechirasiz, bunday gaplarni ochiq gapirish xavfli emasmi? Siz bu gaplarni menga gapirish uchun qaerdan jasorat topdingiz?
Direktor kuldi.
– Buni gapirish uchun jasoratning keragi yo‘q, shunchaki, vatanparvar bo‘lish kerak, – dedi. – Ikkinchi jahon urushidan keyin Ovrupo Amerika va Sobiq Ittifoq qo‘lida qolib ketdi. Siyosiy, harbiy jihatdan oqsadik. Isroil degan davlatni tashkil qilib, hamma uning nog‘orasiga o‘ynay boshladi. Dunyo banklari, qurol savdosi, qoradori tijorati, odamlarni oldi-sotdi qilish kimlarning qo‘lida, bilasizmi? Hammasi hukumatlarni orqadan turib boshqarayotgan kuchlarning qo‘lida. Fransiya bu ziddiyatli maydonda o‘z so‘zini aytishi kerak. Bir tomondan Turkiya qad rostlab kelyapti. Misrda Mursiy, Liviyada Kaddafiy, Iroqda Saddam, Afg‘onistonda Tolibon – bularning hammasi bir kuch bo‘lib shakllandi. Birini yo‘qotsak, ikkinchisi oyoqqa turyapti. Siz daxldor bo‘lgan loyihalarning hammasi Islomning ma’naviy va ruhoniy jihatlariga urg‘u beradi, shu narsaga insoniyatni ishontirishga qaratilgan. Islomning boshqaruv qudrati, Islom muammolarni amaliy hal qilishi haqida gap bo‘lishi mumkin emas. Arab davlatlarining aksarida o‘z tizimlarimizga ega bo‘ldik. Saudiya, Suriyada bizning manfaatlarni aks ettiradigan siyosiy aqiydalarni o‘rnatdik. Ayniqsa, Asadlar sulolasi to‘lig‘icha bizning qarashlarimizni istifoda etadi. Hozir u mintaqada boshlanayotgan harbiy mojarolarga butun dunyoda salbiy bir munosabat uyg‘otish bizning burchimiz. Ishning avvalidayoq sizni diniy motivdagi, aynan, Islom diniga bog‘liq ishlarga biz jalb etdik. Natijada, Islom masalasida ham amaliy, ham nazariy ilmga ega bo‘ldingiz. Siz, Anjelina xonim, ongli ravishda islomiy kuchlarga qarshi turishingiz kerak. Sizdan shuni talab qilaman. Bu sizning vazifangiz. Ommaga Muhammad payg‘ambar ham odam ekanligini, uning huquqlari hech kimnikidan ustun emasligini va Ovro‘po xalqi uchun zinhor ustun bo‘la olmasligini singdirishingiz shart. Muhammad kim? Bir arab, xolos. Uni ilohiy olam bilan bog‘lash bizning manfaatlarga to‘g‘ri kelmaydi. U haqda musulmonlar emas, boshqalar ham daxl qilib bo‘lmaydigan shaxs, deb ishonyapti. Insoniyatning eng buyuk shaxsi, deb e’lon qilishlarining o‘zi ahmoqona ish. Demak, biz Islomga qarshi kurashar ekanmiz, avvalo, Muhammad titulini, Muhammad totemini parchalab tashlaymiz. Butun dunyo Muhammadning ham haqoratlanishi, mazax qilinishi mumkin bo‘lgan odam ekanligiga ishonsin. Biz bu borada kurashni aslo to‘xtatmaymiz. Bu ishimiz yillar o‘tib o‘z mevasini beradi – Muhammad hamma qatori odamga aylanadi. Aslida ham, shunday. O‘n to‘rt asrdan buyon uning mutaassib tarafdorlari uni shunday ilohiylashtirib olishgan. Maqsad – Muhammad tituli ostida o‘z hokimiyatlarini mustahkamlash bo‘lgan, xolos. Biz buni yo‘q qilamiz. Siz Islom g‘oyalariga aldanmang. Uning ruhiy, aqliy hujumlariga taslim bo‘lmang. Biz qanday ta’lim oldik? Biz erkin tafakkur ta’limini oldik! Biz uchun iloh ham, shayton ham bir. Chunki biz ularga ishonmaymiz. Biz o‘zimizning erkimiz uchun kurashamiz. Agar bu erkka shaytonning tarafida turib erishsak, shayton tarafga o‘tamiz. Lekin Xudo tarafiga emas! Xudo hamma narsani monopoliya qilib olgan. U istagandek buyruq chiqaradi, istagan odamini jahannamga tiqadi, istaganini jannatga kiritarmish! Safsata! Bunday bo‘lishiga biz yo‘l qo‘ymaymiz! U Iyso bo‘lsin, u Muhammad bo‘lsin – Xudoga xizmat qilishni istayotgan gumrohlarning hammasini yer tishlatamiz! Buyuk Fransiya uchun, buyuk Ovrupo uchun, buyuk Ozodlik uchun!
Direktor shunday deb otashin nutqini tugalladi. Anjelina sukut saqladi, o‘ylanib qoldi. Bu nutq, haqiqatan, jo‘shqin yangradi, boshliq ham parijlik emasmi, adabiy fransuz tilida she’r o‘qigandek so‘zlardi.
Anjelinaning ongida Zaynab va Sabriniso xonimlar sababli tug‘ilgan ko‘plab xulosalar aralashib ketdi, bu xulosalar va direktorning g‘oyalari orasida katta jarlik bor edi. U yanada chuqurroq o‘ylab olishi kerakligini his etdi.
– Janob,  – dedi boshlig‘iga Anjelina. – Menga aytganlaringizni hazm qilishim uchun vaqt bering.
– Albatta, – dedi bag‘rikenglik bilan boshliq. – Istagancha o‘ylang, o‘rganing. Hamisha yodingizda saqlang – buyuk Fransiya uchun! Aniq qarorga keling va menga xabar bering. Sizga mehnat ta’tili beraman. Agar aytganlarimga rozi bo‘lsangiz, sizdagi yuksak iqtidor ila musulmonlar ongini alg‘ov-dalg‘ov qiladigan o‘nlab ulkan loyihalarni amalga oshiramiz.
...Shu kundan boshlab, Anjelina Muhammad sollalohu alayhi va sallam tarixini o‘rganishni boshladi. Avval, fransuz tilida o‘qidi, keyin ingliz tilida, nemis tilida. Biroq o‘qiganlari uni qoniqtirmadi. U arab tilini o‘rganishga ahd qildi. Arab tilini o‘rganish uchun maxsus darsni boshladi. Anjelina kunlarini arab tiliga bag‘ishladi. Har bir o‘zlashtirgan so‘zini amalda qo‘llashga urindi. Arab tili kutilmaganda uning uchun oson tuyuldi – Muhammad sollallohu alayhi va sallam haqidagi matnlarni tezda o‘qib, ravon tushuna boshladi.
Bir necha tilda, qolaversa, aynan arab tilidagi siyratlarni o‘qib tushunishga urinish Anjelinani yettinchi asrdagi Arabiston yarimoroliga, Makkaga, Madinaga olib ketdi. Tabiatan mukammallikni yaxshi ko‘ruvchi bu ayol uyidan deyarli chiqmay qoldi. Ikki oy boshini islomiy manbalardan ko‘tarmadi. U, avvalboshda, o‘z boshlig‘i g‘oyasiga tayanishni ma’qul topdi – Muhammad sollallohu alayhi va sallamga bir g‘anim o‘laroq boqdi. Lekin ikki oyning so‘ngida bu Insonsiz insoniyatning naqadar ulkan halokatga mubtalo bo‘lishini tushunib yetdi.
Muhammad sollalohu alayhi va sallamga yaqinlab kelgani sayin Anjelina bu Inson uchun jon berish eng ulkan sharaf, degan to‘xtamga keldi. Ichidan otilib kelayotgan bir vulqon uni bu nuqtada qolishiga, ya’ni umrini bu xatoliklar ichida o‘tkazishiga yo‘l qo‘ymasdi.
U Parijdagi masjidlardan biriga bordi, masjidda turk millatiga mansub odam imomlik qilar ekan. O‘zini Metinbey deb tanishtirgan imom Anjelinani diqqat bilan tingladi. Uni tabrikladi.
– Eng go‘zal qaror! – dedi.
Orada Anjelinaning musulmonlar jamoasi bilan yaqindan tanishgani, ismini Mubina, deya o‘zgartirgani tafsilotlariga keng to‘xtalib o‘tirmaymiz. Biroq bu jarayon uning uchun nisbatan yengil kechdi, muslimalar bilan suhbatga kirishar ekan, ularga o‘zini juda yaqin sezdi.
Anjelina o‘zining internetdagi sahifasida maxsus videochiqish qilib, Islomga kirganligini e’lon qildi. Quyida Siz uning ana shu chiqishda so‘zlagan nutqini o‘qishingiz mumkin:
“Koinotni yaratgan yakkayu yolg‘iz Allohga hamdlar aytaman! U faqat ibodat qilinishga loyiq bo‘lgan Zotdir! Uning sherigi, tengi, o‘xshashi yo‘q deb guvohlik beraman! Va Muhammad sollallohu alayhi va sallam Allohning so‘nggi elchisidir. Men uni Allohning rasuli hamda quli, bir oddiy bandasi, deb guvohlik beraman.
Bizning jamiyatimizda adolat bor, deya ko‘p bong uramiz. Aslida, biz adolat, deya nafsimizga to‘g‘ri kelgan ishlarni taqdim etamiz. Bugun Fransiya, balki Ovrupo bir haqsizlik ustida turibdi. Bu haqsizlik – ikki olam sarvari Muhammad sollallohu alayhi va sallamga qilingan hurmatsizlikdir.
Bu oddiy hurmatsizlik emas, bu insoniyat uchun qilingan jinoyat. Odamzodga tarix mobaynida hech kim Ul Zot kabi xizmat qilmagan, Ul Zot kabi insoniyatga olamshumul g‘alabalar taqdim etmagan, hech kim Ul Zot kabi Allohning huzurida ulkan martabaga erishmagan.
Muhammad sollallohu alayhi va sallamni payg‘ambar, deb tan olmaydigan mushrik va dahriylar ham U Insonning hayotiga qarab aqllari lol qoladi. Zotan, hech kimning hayoti Muhammad sollallohu alayhi va sallam kabi soniyama-soniya tarixga zarb etilmagan. Hech kimning izdoshlari Ul zotga ergashgani kabi o‘z yo‘lboshchisiga ergashmagan. Ilmsiz va yetim bo‘lib ulg‘ayib, jaholatga botgan bir hovuch xalqning ichida Ilohiy bir Nurni porlatib, Yer yuziga Islom ne’matini yetkazish Ul Zotning zimmasida edi. Rasululloh sollallohu alayhi va sallam buni ado etdilar.
Insoniyatning jami donishmandlari, ulug‘lari, hakimlari, qirol va imperatorlari yig‘ilib kelsalar-da, nabiyimiz Muhammad sollallohu alayhi va sallamning oyoqlari ostidan chiqqan bir gardga teng kela olmaslar!
Menga Islomga qarshi kurashmoqni taklif qilishdi. Men Islomga qarshi kurashmoq uchun Muhammad sollallohu alayhi va sallamning hayotlarini o‘rgandim va bu yagona haq dinni qabul qildim, Alhamdulillah. “Sharli Ebdo” jurnalida yuz bergan qotillikdan butun Fransiya qayg‘uda, biroq men qotillik, deya atalayotgan voqeaning sababini yaxshi tushunaman. Butun borlig‘i, ota-onasi, farzandlaridan afzal ko‘rganlari bir Insonni haqoratlashga biror musulmon sukut saqlab turmaydi. Agar musulmonlar sukut saqlasalar ham, Alloh sukut saqlamaydi. U O‘z Nabiysini barcha balolardan omon saqlagani kabi to qiyomatgacha himoya qilishiga men aminman!
Bilingki, men bugundan boshlab Islom dinini qabul etganimni e’lon qilaman, ishlayotgan idoram butunicha Islomga qarshi kurashish uchun yo‘naltirilgan ekan, u joyda ishlash men uchun harom. Va bilingki, mening payg‘ambarim – Muhammad sollallohu alayhi va sallamga qarshi qaratilgan har bir hujum menga qilingan hujumdir. Men o‘z Yo‘lboshchimni har qanday yo‘l bilan bo‘lsa ham, himoya qilishga tayyorman!”
        </item>

        <item>
            Urumchida ham qamoqqa borib tushishini taxmin qilgan Abdulloh yanglishibdi: uni qandaydir ma’muriy bino hovlisida o‘tulovning temir qutisidan tushirishdi.
Hovli to‘rt burchak – o‘rtada yashil chim, gullar. Yerga marmar parchalari terilgan. Kichikkina hovuz, hovuzning o‘rtasida qizilga bo‘yalgan ajdahoning osmonga qaragan ochiq og‘zidan suv otilyapti.
Harbiy va politsiyachilar. Bino – uzun. Uch qavatli. Peshtoqlari alvon. Derazali uyg‘ur uslubida. Devori kulrang. Uchta alohida kirish eshiklari bor ekan.
Hovlining bir tomoni temir panjara. Uchlangan temirlar tepaga qaragan.
Havo iliq. Abdulloh sovuq qotmadi ham, terlamadi ham. Biroq oyoqlari, dumg‘azasi uyushib qoldi. Yigirma to‘rt soatdan oshiq yo‘l horitishi kerak, aslida.
Inson, odatda, ketma-ket muammolarga duch kelarkan, uning ichki dunyosida kurashuvchanlik, yengilmaslik tabiati tarbiyalanadi, hatto, jism o‘ziga kelayotgan hujumlarga nisbatan ongdan tashqari holda himoya o‘ylab topadi. Bu himoya tizimi o‘chmaydi. Bu himoya xavfdan to‘la saqlay olmasa ham, zarbalarga chap beradi yoki ularning kuchini kesadi. Shuning uchun, ko‘pchilik xotirjamlikka berilishi bilan kasal bo‘lib qoladi yoki yerga yiqiladi.
Abdullohning salkam olti yil davomida boshidan o‘tib kelayotgan sinovlar uni charchoqlarni his qilmaydigan holga keltirdi. U biror qiyinchilikni qiyinchilik, deb qabul qilmaydigan nuqtaga chiqdi. O‘nqir-cho‘nqir yo‘lda yurgan ot aravadan qattiqroq silkinib yuradigan o‘t ulovning temir qutisi ichida yigirma to‘rt soat to‘xtovsiz “yo‘l bosganiga” qaramay u tetik. Tanasi horg‘inlikdan xoli edi, go‘yo.
Abdullohni binoning o‘rta eshigidan ichkariga olib kirishdi. Chapga ellik qadamcha yurgach, yuvinish xonasiga ro‘para qilishdi.
– Mana bu liboslaringiz, – dedi uyg‘urchalab uni kuzatib kelayotgan zobit o‘ralgan kiyimni uzatish asnosida. – Ichkarida yuvinib, o‘zingizga qarab chiqing.
Abdulloh indamay kiyimlarni oldi.
Ichkari – yuvinishi xonasi ekan. Katta va uzun oq tos, biri oq va biri qizil rangdagi buramalar, jo‘mraklar... Oyna. Sovun. Soch-soqolni tartiblash uchun ustara...
Abdulloh sekin qizil buramani aylantirdi. Jo‘mrakdan avval iliq, keyin issiq suv tushdi... Suvni maromiga keltirdi.
Vujud iliq suvni unutib qo‘ygan edi. Terilar, ichki a’zolar yumshadi. Iliq suv jismga shu qadar xush yoqdiki, Abdulloh beixtiyor rohatlandi. Bu lazzat uning tanasini zabt etsa-da, miyasiga g‘ayritabiiy bir oromni baxsh etsa-da, unutilgan huzurlarni uyg‘otgan esa-da, ong tagidagi bezovtalik ketmadi. O‘sha bezovtalik: “Rohatlanishga haqing yo‘q!” – der edi.
Abdulloh ko‘zguga tikildi. Qarshisida begona bir odamni ko‘rdi. Besh yilki, o‘zining qiyofasini ham yoddan chiqargan edi. Hozir ko‘zguga qarab, qarshisidan qandaydir o‘ta jiddiy insonga duch keldi. U shunday jiddiy ediki, ko‘ngilxushliklar, hazil-huzullar unga yaqinlashishdan ham hayqisa, ne ajab.
Soch-soqolini jamloq zindonida qirib tashlashgan edi. Biroz qorayibdi. Ozgani uchun burni ko‘proq ko‘zga tashlanadi. Qovurg‘alari sanalib turibdi. Qo‘l va oyoq suyaklari turtib chiqqan. Lekin ko‘zlar qo‘rquvdan yiroq. Bu ko‘zlarga hayajon yoki sevinchni to‘ldirish ancha qiyin...
Yuziga ajin tushmabdi. Qiziq. Abdullohning o‘z qiyofasi tuyqus o‘zgarmagandek, xuddi avvalgidek tuyulib ketdi. Yuvinib bo‘lgach, artindi, yangi kiyimlarga qaradi.
O‘lchamini topishibdi. Biroq liboslar rangi qora ekan. Kiyinib, yana ko‘zguga boqdi: ozg‘in badaniga ko‘cha kiyimlari yarashibdi. Endi u boshqa bir suratga kirdi. O‘zining ko‘ziga yana notanishdek ko‘rindi. Biroq yangi kiyim uning kayfiyatini sezdirmay ko‘tardi.
“Allohim, husnimni chiroyli qilganing kabi axloqimni go‘zal qil! Bu liboslarni faqat Sening rizoliging yo‘lida kiyib, tugatay!” – deb duo qildi pichirlab.
Abdullohning keyingi uchrashuvi yanada xushmuomala va xushxulq odamlar ila kechdi. Ular uch kishi edilar va Abdullohni afv etilgani bilan tabriklashdi.
Abdulloh u qadar shodlanmadi. U bu tabassumlar ortida yashirinib turadigan zaharni yaxshi taniydi. Lablardan uchayotgan go‘zal so‘zlar bir ondayoq og‘u surilgan nayzaga aylanishi hech gap emas. O‘ng qo‘l silab turgani bilan chap qo‘l belning ortida xanjar tutib turishi ham o‘ta tabiiy.
Abdulloh shularni xayoldan o‘tkazdi. Bir soat atrofida u bilan xushchaqchaq, “do‘stona” suhbat bo‘ldi. Mahbuslikni tugatayotgan bu inson gaplarga qisqa-qisqa javob berish bilan cheklanib o‘tiraverdi. Nihoyat, u bilan tushlik qilish uchun Turkiyadan mehmon kelgani aytildi. Bu xabar Abdullohning ko‘zlarini chaqnatdi. Turkiya so‘zi uning uxlab yotgan hissiyotlarini qo‘zg‘ab yubordi. Shu onda u ozodlikka chiqarkan, erkinlik hayoti qanday kechishini mutlaqo xayoliga keltirmaganini idrok etdi. Ota-onasi, oilasi, farzandlari haqida, Istanbuldagi hovlisi, yaqin do‘stlari, birodarlari – bularning barchasi u uchun o‘tmishdagi ro‘yoga aylangan edi, hozir esa ana shu ro‘yoning ichiga kirib borishi aniqligini tuyqus his etdi. Yo‘q, ro‘yo emas, ular haqiqat-ku! Hayotidagi eng qiymatli ne’matlar-ku! Ha, ota-onani, oilani, erkni, umuman, yashashni biz ne’mat, deb tanishga o‘rgandik. Alloh bergan beqiyos rizqdir ular. Biroq bu rizqqa, bu ne’matlarga muhabbat qo‘yish joiz emas ekan. Ularning hammasi Allohning qo‘lida. Alloh bergani kabi qayratib olishi ham oson. Dunyo hayotida topilgan hamma narsa dunyoning ziynati, dunyoning chiroyi. Bu ziynatga ergashib, shu chiroyga ega bo‘laman, degan inson Allohni unutishi mumkin. Qolbuki, qo‘limiz ushlab, ko‘zimiz ko‘rib turgan hamma narsaning yo‘q bo‘lib ketishi aqlimizga ham, qalbimizga ayon-ku!
Abdulloh Yerning ostida yashadi. Yer ostida yashayotgan tirik odamlarni ko‘rdi. Ular Yer ustidagilarni mast qilgan ne’matlardan bebahra ekanliklarini ko‘rdi. Biroq bu bebahralik ularni baxtsiz etmabdi. Ular bu ne’matlarsiz ham Allohga xolis qul o‘laroq nafas olmoqdalar.
Odamzod yer yuzida o‘ziga jannat quraman, deb o‘ylaydi. Oxirat jannatini boy beradi. Abdulloh uchun oxirat va undagi jannatu do‘zax shu qadar yaqin ko‘rinib qolgan ediki, u ota-onasi, oilasi haqida, qadrdon hovlisi, jannatmonand Istanbul yoki dengizning sarrin havolarini o‘tkinchi, deb ich-ichidan inonib, shu inonch bilan yashayotgan edi. Biroq ular bilan qayta ko‘rishmoq, ota-ona, oilani bag‘irga bosmoq, jonajon Yurtning sof havosidan o‘pkani to‘ldirib nafas olish, sokin va ulug‘vor dengizga termilib, uning to‘lqinlarini tomosha qilib, tafakkurga cho‘mish mumkinligi uning qamoqda yig‘ib-tergan, mustahkam barpo bo‘lgan xulosalarini bir chayqatdi. Bu ne’matlardan bahra olib, oliy va ulug‘ bo‘lgan Allohga hamd aytish ham ibodat ekanligini anglamsiz ravishda ongidan o‘tkazdi.
Turkiyadan kelgan mehmonning ismi Mahmud Chetintog‘ ekan. Yoshi ulug‘, oltmishga borgandir. Soqoli bor. Peshonasi keng. Yuzi ochiq. Baquvvatligi bilinadi. U Abdullohni mahkam quchoqlab oldi. Bir muddat bag‘ridan qo‘yib yubormadi. Mahmudbeyning ikki yordamchisi, yoshroq yigitlar ekan, qo‘l qovushtirib jim turishardi.
– Abdullohbey! – dedi ko‘zida yosh bilan Mahmud Chetintog‘. – Allohga hamd bo‘lsin! Buyuk Robbimga hamdlar bo‘lsin! Sizni ko‘rish nasib etdi! Otangiz Ibrohim Yorqin siz qamalib qolgach, juda qattiq harakat qildi. U Turkiya rahbariyatiga murojaat bilan chiqdi. Ovrupo, Amirqo huquqchilarini oyoqqa turgazdi. Men katta huquqshunosman. Ehson afandi murshidimizning muxlis shogirdlaridan bo‘lgan mening otam ham. Ibrohim Yorqin afandimiz bilan do‘stliklari bor ekan. Biz musulmonlar bir-birimizga yordam bermasak, ertaga Allohimning qoshida nima degan odam bo‘lamiz? Bir mo‘min qon yutib yotsayu, biz o‘yin-kulgu ichida yashasak, bizning Islomga, Iymonga qilgan da’voyimiz qaerda qoladi? Olti yil biz uxlamadik. Oyoqda bo‘ldik, Abdullohbey. Yuring, endi ketamiz. Bugun shomdan keyin Istanbulga uchamiz. Hammasi bitdi, inshaAlloh. Sizga hammasini aytib beraman. Hozir esa tushlik qilaylik.
Har xil rasmiyatchiliklar tugadi. Ko‘chaga chiqdilar. Abdullohning nazdida, hammasi tushdek edi. Bir tubsizlikka oyoq qo‘yayotgandek qadam bosardi u.
Odamlarning kiyinishlari ham uning uchun g‘ayritabiiy tuyuldi. Hamma tor kiyinib olgandek. Sal kengroq kiyinsa, bo‘lmaydimi? Ayollar... Ayollar butun borliqlari ila erkaklarni shahvoniy ishlarga chorlayaptimi? Bu qadar ochiq va yalang‘och kiyinib yurgan ayollar bilan aralashib xotirjam yurish mumkinmi?!
Abdullohni g‘alati hayiqish qamrab oldi. U o‘zini olamga butkul begona ekanini idrok etdi.
“Yo Allohim! Odamlar nima uchun xotirjam? Yo‘q, ular xotirjam emas, shekilli... Ular shoshyaptilar... Ular nimaning istagida bu qadar shoshib yuribdilar? Nima uchun dunyo ishiga cho‘kib ketishgan?! Axir, shoshayotgan, talpinayotgan narsalari, aslida, yo‘q narsa-ku! O‘zlarini ko‘z-ko‘z qilganlari bilan nimaga erishyaptilar? Boshqalarni hayratlantirishning nimasi qiziq?! Axir, ertaga o‘lim kelgach, bu narsalar qolib ketadi-ku! Rost bo‘lgan, haqiqat bo‘lgan, adolat bilan to‘lgan olamga ketamiz-ku! U yerda bu dunyoda qilgan ishlarimiz uchun javob beramiz-ku! Robbimizga ibodat va itoat qilganimiz haqida so‘ralamiz-ku!.. Axir, bu qadar g‘aflatda yashash fojia! Insoniyat ulkan jarlikka qarab ketmoqda! Yiqilishiga juda oz qolibdi...”
Abdulloh o‘zini shunday fikrlashdan to‘xtata olmasdi. U ko‘rayotganlaridan iztirobga tushdi. Beixtiyor Haqnazarbekning oldiga – o‘sha Yerning ostiga, uch kishi bo‘lib besh yil yashashgan joyi – zindonga ketgisi keldi. U yerda gunohlardan to‘silgan edi. Shahvatdan to‘silgan edi. Hirsdan to‘silgan edi. Havasdan himoyalangan edi...
Ozodlikka chiqqach chekiladigan iztirob, yelkaga tushadigan yuk qamoqqa kirganda uchraydiganing zarbalardan, xatarlardan, qo‘rquvlardan ko‘ra ulkanroqdir. Yerning ostida ko‘rib chiqqaning haqiqatlar seni ko‘z yumishga qo‘ymaydi. Qon tomchilab turgan yaradek qiynaydi.
Abdullohni bir uyg‘ur oshxonasiga olib kirishdi. U yerda o‘rta bo‘yli, to‘ladan kelgan, ixcham mo‘ylabi yarashimli, yuzi dumaloq, boshiga qalampirnusxa do‘ppi, egniga beqasam to‘n kiygan bir odam alohida mulozamat bilan kutib oldi.
–  Abdullohbey!  – dedi u ham shodlikdan terisiga sig‘may. – Yusuf alayhissalomning madrasasidan chiqib keldingiz! Allohim bu tahsilingizni muborak etsin! O‘zingiz uchun, millat uchun, ummat uchun, din, dunyo va oxirat uchun xayrli etsin!
– Amiyn! Amiyn! – dedi Abdulloh qo‘lini ko‘ksiga qo‘yib.
– Mening ismim Abdurahim Hayit. Hofiz Abdurahim! – o‘zini tanitdi yangi birodar.
Abdulloh o‘zini qurshagan insonlarning qalbidan toshib turgan hurriyat va dard alangasini butun borlig‘i bilan his etdi. Tushlik bahona edi, xolos. So‘z faqat millat erki, qirilgan uyg‘urlar, xorlangan millat, qullikka mahkum etilgan xalq haqida bordi.
– Bizning minglab o‘g‘lonlarimiz dushman qo‘lida shahid ketdi, – dedi yonib Abdurahim Hayit. – Yigirma to‘rt yoshida hibsxonada Lutfullo Mutallibni o‘ldirdilar. Turfonda bosqchinchiga isyonlar qildik. Ul isyonda shahid bo‘lgan Abdulxoliq Uyg‘urlarimiz bor edi. Tangrim mening qalbimga millat hurriyati uchun bir Olov soldi. Netay, shunday tug‘ildim. Shunday yashamoqdaman! Biror joyda nohaqlik ko‘rsam, jim keta olmadim. Abdullohbey, meni Ovrupolarga chorladilar, lekin men qon qusayotgan xalqimni qanday qilib tashlab ketay! Siz eshiting! Men aytay!
Shunday deb Abdurahim hofiz sokin ovozda ayta boshladi:

Sahar vaqti ko‘rdim ko‘zim sultonini,
Dedim: “Sultonmisan?” U dedi: “Yo‘q, yo‘q”.
Ko‘zlari otashli, qo‘llar xinoli;
Dedim: “Cho‘lponmisan?” U dedi: “Yo‘q, yo‘q”.

Dedim: “Isming nedir?” Dedi: “Oyxondir”.
Dedim: “Yurting qay yer?” Dedi: “Turfondir”.
Dedim: “Boshingda ne?” Dedi: “Hijrondir”.
Dedim: “Hayronmisan?” U dedi: “Yo‘q, yo‘q”.

Dedim: “Oyga o‘xshar...” Dedi: “Yuzimmu?”
Dedim: “Yulduz kabi...” Dedi: “Ko‘zimmu?”
Dedim: “Yolqin sochar...” Dedi: “So‘zimmu?”
Dedim: “Vulqonmisan?” U dedi: “Yo‘q, yo‘q”.

Dedim: “Qiyiq nedir?” Dedi: “Qoshimdir”.
Dedim: “Qunduz nedir?” Dedi: “Sochimdir”.
Dedim: “O‘ng besh nedir?” Dedi: “Yoshimdir”.
Dedim: “Jononmisan?” U dedi: “Yo‘q, yo‘q”.

Dedim: “Dengiz nedir?” Dedi: “Dilimdir”.
Dedim: “Ra’no nedir?” Dedi: “Gulimdir”.
Dedim: “Shakar nedir?” Dedi: “Tilimdir”.
Dedim: “Bir totsaydim...” U dedi: “Yo‘q, yo‘q”.

Dedim: “Zanjir bordir...” Dedi: “Bo‘ynimda”.
Dedim: “O‘lim bordir...” Dedi: “Yo‘limda”.
Dedim: “Bilakuzuk?” Dedi: “Qo‘limda”.
Dedim: “Qo‘rqarmisan?” U dedi: “Yo‘q, yo‘q”.

Dedim: “Chin, qo‘rqmassan?” Dedi: “Tangrim bor”.
Dedim: “Yana ne bor? Dedi: “Xalqim bor”.
Dedim: “Yana bormu? Dedi: “Ruhim bor”.
Dedim: “Shukronmisan?” U dedi: “Yo‘q, yo‘q”.

Dedim: “Istak nedir?” Dedi: “Gulimdir”.
Dedim: “Kurashlar bor?” Dedi: “Yo‘limdir”.
Dedim: “O‘tkir kimdir?” Dedi: “Qulimdir”.
Dedim: “Sotarmisan?” U dedi: “Yo‘q, yo‘q”.

Hofizning ovozi hammani sehrladi. Ko‘zlardan otilgan yoshlar qaynoq edi. Ming yillarki, Yer yuzining gavhari bo‘lgan Vatan, insoniyatning eng mukammal pokiza xalqlaridan bo‘lgan Uyg‘urning dardi shu misralarda, shu ohanglarda butun olamga o‘t qo‘yishga qodir edi, go‘yo.
– Biz qo‘rqmasmiz, Abdullohbey, – dedi hofiz dardmand bo‘lib. – Biz uchun o‘lim – orzu. Shahidlikni butun umr niyat qilamiz. Tangrim bizni bu sharafli yo‘lda jonimizni olsa, koshki! Tangrim bizning arzimagan jonimizni shu yo‘lga munosib bilsa, koshki! Tangrim qizil qonimiz bilan shu tuproqlarni gullarga to‘ldirsa, koshki! Millating, dining, xalqing qullik ichida yotarkan, qanday qilib nafas olish mumkin. Bo‘g‘zimga kirib chiqadigan har bir nafas o‘t kabi, har bir so‘z tosh kabi.
Abdullohbey jimgina hofizni tingladi. Mahmud Chetindog‘ ko‘zlarida yosh ila tingladi.
– Qaniydi, bizda bir qudrat bo‘lsayu, qardoshlarimizni bu azoblardan ozod qilsak! Qanchalar zaif bo‘ldikki, akamiz, ukamiz, otamiz, onamiz – kishandi, biz jimmiz. Churq etib og‘iz ochmasmiz. Temurlar, usmonlilar, boburlar Yer yuzini titratdi. Turk dunyosi butun dunyoni idora etdi. Alloh turklar ila O‘z dinini quvvatlantirdi, biroq bugun tushgan holimizni ko‘ring, – dedi Mahmudbey.
Abdurahim Hayit qamoq hayoti bilan tanishligi uchun ham Abdullohga juda yaqin tuyuldi. Albatta, ular qalban yaqin edilar, aslida.
– Biz umidsizlikka tushmasmiz, do‘stlarim, – dedi Abdurahim Hayit. – Biz dard ichiga naqadar chuqur cho‘ksak, shu qadar kuch topajakmiz. Balo toshi tig‘larimizni o‘tkirlashdan boshqa ishni uddalay olmas. Bir oyog‘imizni o‘lim diyoriga qo‘ydik. Ikkinchi oyog‘imiz esa dunyo hayotidan ko‘tarilib turibdi, inshaAlloh. Dunyodan yuz o‘girgan kunimizdan boshlab, bizni hayiqtiradigan g‘animlar qarshimizdan chiqmas. Biz qayg‘ursak, o‘zgalarning joni uchun qayg‘urdik. G‘am cheksak, millat uchun g‘am chekdik. Biz yo‘qmiz, millat bor. Bizning tanimiz ham, jonimiz ham millat yo‘lida fido bo‘lsa, koshki! Bu millat – Islom millati, musulmon ummatidir. Islomsiz o‘zimizni boy berdik, Islom bilan o‘zimizga qaytajakmiz.
... Abdulloh Yorqinning hikoyasi barcha tinglovchilarni lol qildi.
Soatlab, kunlab davom etib kelayotgan hikoya hammani birdek mutaassir etdi. Jozef, kema boshlig‘i Mas’ud Hasan va, umuman, o‘tirganlar Abdullohga hayrat ila boqardilar. U aytayotgan voqealarga boshidan o‘tkazmagan insonning ishonishi, balki, mahol edi.
– Uyga qaytdim, – dedi Abdulloh hikoyasini yakunlash ohangida. – Hayotim endi avvalgidek emasdi. Avvalgidek bo‘la olmasdim. Ko‘rganlarim tushimga kirib chiqardi. Qamalgan onimdan boshlab hayot men uchun tushga, bir ro‘yoga aylandi. Olamda biror narsa men uchun jiddiy yoki sobit ko‘rinmay qoldi. Jahon minbarlaridan turib, insoniyatga, xalqlarga baxt va saodat va’da qilayotgan siyosatchilar men uchun kazzob o‘laroq ko‘rinardi. Sahnalarga chiqib, qomatini ko‘z-ko‘z qilib, hirs og‘ushida mast bo‘layotgan ersifat xotinlar, xotinsifat erlar; oynai jahondan tushmay gap sotadigan safsatabozlar, fidoyilikdan va’z o‘qiydigan qo‘rqoqlar, hurriyatdan vaysaydigan qullar, o‘zini katta, deb o‘ylaydigan kichik zehniyatlar, o‘zini faqr va zuhd sohibi ko‘rsatadigan munofiqlar, odamlarda o‘zi haqida yaxshi tasavvur uyg‘otish uchungina yashaydigan qo‘g‘irchoq nusxalar, kichik ariqdan hatlab o‘tganini ummondan omon chiqdim, deb tamsil etadigan xunasalar, miyasini qo‘rquv bilan to‘ldirib, zamon fir’avnlariga sig‘inadigan fikrsiz manqurtlar, hayotning yurishini zolimlarga bog‘lab tasbit aylaydigan o‘liklar, butun dunyodagi muqaddas dardlarni tanimaydigan, muqaddas qayg‘ular borligini bilmay oshqozon va kindik tagiga tobe bo‘lgan cho‘chqalar – yana qaysi toifani aytay?! – nazarimda, butun odamzod o‘zligidan, qalbidan ajralib, ozodlikka chiqish mumkin bo‘lmagan po‘rtana ichida qolib ketgan edi. Bu holni anglaganimdan keyin sukut, sukut va yana sukut, Allohning zikridan bo‘lak haqiqat yo‘q, deb o‘ylab qoldim. Umuman, tiriklikning ichida Allohdan bo‘lak haqiqat yo‘q, zotan. Tiriklikdan tashqarida ham Alloh bor. Allohning O‘zi mangu Tirikdir! Hayydir, Qayyumdir, zotan! Faqat Alloh, faqat Alloh!
Meni yo‘qlab kelganlar ko‘p bo‘ldi. Uyimizdan mehmon qadami uzilmadi. Hammaga mulozamat qildim. Hamon begonadek edim.
Hayot tashvishlariga kirdim. Endi avvalgidek qiziqqon emasdim. Istasam ham, shoshilishning imkoni yo‘q edi. Har bir ishda Robbimning dastaxatini ko‘rganim uchun o‘zimni shoshishdan, hayajondan, jo‘shishdan, ehtirosdan tiydim. Musulmon o‘lkalariga sayohat qildim. Arab jaziralarida, Afriqo sahrolarida, Pokiston tuproqlarida, Ummon davlatlarida bo‘ldim. Yer yuzining qaysi nuqtasida musulmonlar yashasa, ularning hayotini ko‘rishga intildim. Islom olamining bugungi manzarasini bilgim keldi. Siz bu sen uchun nega kerak, deb savol berarsiz. Men Islom ahlining Yer yuzidagi bugungi hayotini chuqur o‘rganishim, Robbimning diniga xizmat qilishning eng maqbul bir yo‘lni topishim kerak edi. Va topdim, deb umid qilaman. Islomga da’vat markazlari, kutubxonalar, yetimxona, saxovat uylari ochdim, turli mamlakatlarda masjidlar qurdim, madrasalarni ishga tushirdim, musulmonlarning ilm olishi uchun harakat qilyapman.  Faqat ilm olishi uchun emas, jabr ko‘rgan, qashshoqlashgan, kasallangan, qo‘li kalta musulmonlarni ish bilan ta’minlash, ularga moddiy ko‘mak berish ustidaman. Allohning dini, unga amal qiladigan musulmonlar quvvatli, baxtli, saodatli bo‘lishlari uchun o‘zimni bag‘ishladim. Ko‘ksimning ichidagi oxirgi niyat – Robbimning qarshisiga shahodat sharbatini ichib borishdir. Bu nasib etarmikin, yo‘qmi, bilmayman.
Mening aziz birodarlarim! Aziz dindoshlarim!
Men musulmonlarning o‘zaro g‘anim bo‘lishlarini ko‘tara olmayman. Mazhab talashib, tahqir va takfirga berilganlaridan ozurdaman. Biz musulmonlarni yakka Allohga ibodat qilish va Uning Rasuli, sevgilimiz Muhammad sollallohu alayhi va sallamga ergashish birlashtirishi kerak emasmi?! Qaysi mazhab, qaysi yo‘lni tutmasin, bir masjidda, bir mehrobga qarab, bir imomga iqtido qilib ibodat qiladigan ummat emasmizmi? Ixtiloflar zinhor tugamas, ixtiloflar sahobalar orasida uchragan. Ixtiloflar qonlar to‘kishga olib kelgan. Qalblarni parchalagan. Chunki ixtilofimiz ortida haqiqat emas, nafsimiz ustunligi bo‘lib qoldi. Ixtilofni ulamolarga qoldiring. Ular ilmiy, aqidaviy masalalarni hal qilishsin. Biz esa Dinga amal qilaylik. Shariatda yuraylik. Chunki qanday yashash, qanday ibodat qilishning namunalari bor. Biz ularni bilamiz. O‘zaro g‘animlashmoqqa qanday ehtiyoj bor? Senu men musulmonman, deb yoqa bo‘g‘ib, bir-birimizga xanjar sanchayotgan paytimizda kofirlar Yer yuzini fasodga to‘ldiryapti, musulmonlar zindonlarda azob va qiynoq ichida faryod chekyapti. Bir-birimiz uchun yovlik qilmasdan Yer yuzini islomiyat bilan, hayotimizni islomiy axloq va amal bilan to‘ldirsak, bo‘lmaydimi? Har kuni g‘iybat va dilozorlikka ruju qo‘ymasdan, Qur’on o‘qisak, ilm o‘rgansak, yaqinlarga mehr ko‘rsatsak, bo‘lmaydimi?!
Mana, Allohning taqdiri ekan – o‘z hayotimni Sizga hikoya qilib berdim. Bu mening hayotimdan yiqqan-tergan kamtarona xulosalarimdir. Men din olimi emasman, biroq dinimning mukammalligini va unga amal qiluvchi – bizning nuqsonli ekanligimizni tushunib yetdim. Endi sizlar so‘ylang, biz tinglaylik.
...Xufton namozi vaqti kirgan edi. Jamoat bo‘lib namoz o‘qildi. Suhbat ertaga davom etadigan bo‘ldi.
Jozefning xayolini Abdulloh Yorqinning hikoyasi butkul egalladi. Xayolini, qalbini nima olib qochayotganini o‘zi idrok etmasdi. Soatiga qaradi – tungi o‘n biru o‘ttiz.
Kema ayvoniga – palubaga chiqdi. Dengiz sokin. Kema juda sekin suzyapti. Osmonda to‘lin oy nur sochadi. Yulduzlar boshga teggudek yaqin. Go‘yo osmon va dengiz birlashib ketgan: yulduzlar go‘yo oltinrang gul, bu gullar falakka ham, ummonga ham sochib yuborilgan. Oy esa nilufarguldek suvning ichida chayqaladi.
Kema sokin. Kema bo‘lmalarining ba’zilari yorug‘, ba’zilari qorong‘u. Ming kishini o‘z bag‘riga olgan “Urvatul vusqo” osmon va ummonning qoq o‘rtasida ajib zaiflik bilan yagona Allohning cheksiz qudratini namoyish qilgandek suzib borayotir...
Jozef fikrlarini jamlashga qiynaldi. Aslida, gap boshqa yoqda. U Abdullohning hikoyasidan keyin qalban o‘zini musulmon, deb o‘ylab qoldi. Beixtiyor olamdagi har bir ishning yakka Egasi Alloh, deb ich-ichidan iqror bo‘layotgan edi. Shuning uchun olgan tarbiyasi, mansubi bo‘lgan davralar, miyasiga, aqliga quyilgan falsafa bu fitrat isyoniga to‘sqinlik qilishga intilardi. Ichki olamida ro‘y berayotgan talotum Jozefni palubaga olib chiqdi. Uni ummonga termilishga, nahotki, Islom haq din bo‘lsa, deya pichirlashga majburladi.
“Anna! Anna qaerda?” – Jozef Annani ko‘rishi kerakligini bildi. U bilan gaplashishi lozim. Biroq ayollar bo‘limiga o‘tib bo‘lmaydi. Anna muslimalarning oldidan chiqmayapti. Kemada uyali aloqa ishlamay qolyapti.
Tun yarimladi. Tongda gaplashar, balki?!
Jozef yotog‘iga qaytishni istamadi. Nega istamadi – o‘zi tushunmadi. Palubada tebranma kursiga o‘tirdi, qalin yopinchiqqa burkanib uxlab qoldi.
Tush ko‘rdi. Tushida zimistonda yurar edi. Qo‘lida chiroq. Eski fonus. Fonus yonib turibdi. Biroq... olovning nuri yo‘q edi! Olov yonib tursayu, undan nur taralmasligi qanday ish bo‘ldi! Jozef qo‘rqib ketdi. Chiroqni otib yubordi. Shu payt momaqaldiroq gumburladi. Shamol turdi. Yomg‘ir sharros quydi. Jozef joyida qotib qoldi. Yura olmay qoldi. Chaqmoq chaqdi. Chaqmoqning chaqini shunday yorqin ediki, Jozefning ko‘zi o‘yilib tushgudek og‘ridi. U shu og‘riq ichida atrofni ko‘rishga va bir qadam bo‘lsa ham, yurishga harakat qildi. Jozef bu dahshatga chiday olmadi, beixtiyor “Alloh!” deb hayqirdi. Shunday hayqirdiki, bu hayqiriqdan osmon yorildi. Osmondan bir nur tushdi. Nur Jozefning atrofini yoritdi. “Zulmatdan nurga chiqdim! Zulmatdan nurga chiqdim! Senga rahmat, ey Alloh!” – dedi Jozef va o‘yinga tushib ketdi.
Shu joyda tush tugadi. Jozef uyg‘ondi. Qulog‘iga kema muazzini aytayotgan azon sasi kirib kelgan edi.
Ummonga tuman tushibdi. To‘lqin yo‘q. Kema hamon suzyapti. Suv po‘lat tusga kiribdi. Jozef beixtiyor borib, musulmonlar bilan namoz o‘qigisi keldi. O‘zini to‘xtatdi. Qanday qilib?! Axir, u musulmon emas-ku!
Jozef o‘zi ko‘rgan tushdan ham qo‘rqdi, ham bir huzur tuydi. Uning ongini, qalbini “Musulmon bo‘laman!” – degan o‘y zabt etib bo‘lgan esa-da, u yana qandaydir turtki kutayotgan yoxud qo‘rqayotgan insondek bu ishga jur’at topolmayotgan edi.
Soat sakkizlarda tuman sal tarqaldi. Bulutlar ichidan quyosh ko‘rindi. Suhbatdoshlar Jozefning suratga olish xonasiga yig‘ildilar. Abdulloh o‘z hikoyasini aytayotgan paytda ko‘pchilik kelib uni eshitgan edi. Bugun ham odam yig‘ildi.
Abdulloh Yorqin ham keldi. Mas’ud Hasan ham hozir bo‘ldi.
– Aziz do‘stlar! – dedi Jozef o‘zining mutaassir holda ekanligini, Abdulloh hikoyasining taassuroti hamon uni tark etmaganini ustalik bilan yashirib. Biroq har qanday adolatli bir nigoh Jozefning avvalgi kibri ketib, musulmonlarga xos xokisorlik uning qiyofasida aks eta boshlaganini ko‘rishi mumkin edi. – Abdulloh Yorqin janoblarining sarguzashtlarga boy hikoyalarini tingladik. Yana kim bizga o‘z qismat yo‘lini tanishtiradi? Biz u insondan ham o‘rganaylik, dunyoqarashimiz boyisin.
– Assalomu alaykum va rahmatullohi va barokatuh! – deb so‘z boshladi yangi musohib. Uning yoshi oltmishlarga atrofida edi. Soch-soqoli oqargan, ko‘zi ko‘k, o‘zi ozg‘in, egniga osiyolik musulmonlar kiyadigan yaxtak kiygan, oyog‘ida mahsi, boshida esa oq to‘r do‘ppi. Soqoli uzun, qovoqlari ichiga botgan – ko‘rinmaydi, yuzi Ovrupo odamining yuzi. Ovozi jaranglab chiqar ekan. – Allohimga hamd bo‘lsin, U bizga iymon ne’matini berdi. Rasululloh sollallohu alayhi va sallamga durudlar, salovatlar aytamiz, biz bechora ummatga eng to‘g‘ri yo‘lni ko‘rsatib berdilar. Men birodarimiz Abdulloh Yorqinning hikoyasini ikkinchi kundan boshlab eshitdim. Orqa safda o‘tirib, yig‘ladim. Ko‘p yig‘ladim. Ko‘rdimki, tinglagan boshqalarning ham ko‘zlari qizardi. Ko‘zlardan yosh oqdi. Bu yoshni Alloh qalbimizga solib qo‘ygan rahmat chaqirib keldi. Kecha birodarimiz o‘z so‘zini tugatgach, men ham hayotimni gapirib berishim kerakligini his qildim. Eshitganlarga ibrat bo‘lar, dunyo hayotini yaxshiroq va yaqinroqdan tanishlariga sabab bo‘lar, degan umiddaman.
Ismim Umar, Tatarman, birodarlar. O‘rislar mamlakati bo‘lmish O‘rusiyaning Moskovosti hududlaridanman. Podmoskove, deyishadi. O‘sha yerda Balashixa degan qadimiy bir o‘lka bor. Balashixa o‘rmonlar, ko‘llar yurti. Yashil diyor. Balashixada Tatar ovuli degan qishloq bor. Tatar ovuli shundoqqina yashil o‘rmon quchog‘ida. O‘rmonimizning ichida bir necha katta-kichik ko‘llardan ko‘ngil yayraydi. Eng yirigi ovulimizga yaqin bo‘lgan Laylakko‘ldir. Men o‘sha qishloqda tug‘ildim, otam Balashixadagi kislorod zavodida ishlardi. Qora ishchi edi. Onam farrosh.
Tatarlar ham o‘sha paytlar serfarzand bo‘lardi.
Onam ham tug‘ish kerak, deb ko‘p tuqqan. O‘n farzandni dunyoga keltirganu, yetti nafari o‘lib qolgan. Yashab ketgani men va ikki opam edi. Otam ichardi. O‘n besh yoshimda bo‘lgan voqeani eslayman – otam ishga ichib borib, balanddan yiqilgan. Beli sinib, yotib qoldi. Ishidan ham ayrildi.
Aqlimni taniganimdan beri bilamanki, onam uyda ko‘p masalalarni hal qilardi. Otam pulini onamga topshiradi, onam uydagi qurilishni ham, buzilishni ham o‘zi boshqaradi. Otam yotib qolgach, uyimizda hokimiyat butunicha onamning qo‘liga o‘tdi.
Onam gavdali, kuchli ayol edi. Tinim bilmasdi – ertalab uyg‘onib, ovul maktabini tozalagani ketadi, soat oltigacha maktabning hamma xonasini chinniday qilib keladi. Hovlimiz keng edi. Devor ham yo‘q. Shunchaki, bel barobar qilib so‘yil qadab chiqilgan. Bir tomonimiz yaylov, yaylovning tugash joyidan o‘rmon boshlanadi.
Sigir, ho‘kiz, qo‘y, echki, tovuq, kurka, o‘rdak, g‘oz boqamiz. Onam o‘zi tinmaganiga yarasha bizga tinim bermaydi. Opalarim erta tongdan ishga kirishadi – biri hovlini supursa, biri sigir sog‘adi. Biri sut pishirsa, biri molning tagini tozalaydi. Biri tovuqni boqsa, biri uy tozalaydi. Men o‘yinqaroq edim. Ovul bolalari bilan shataloq otib qochaman. Onam meni rosa qarg‘aydi.
– Yer yutkur! – deydi jig‘ibiyroni chiqib. – Juvongiga o‘lgur! Ho‘kiz! Ro‘zg‘orga qarashsang, o‘lasanmi! Seni so‘qimga boqyapmanmi!
Ushlab olib urmoqchi ham bo‘ladi, lekin men qochib ketaman. Aylanib kelib qolsam, yaxshi ham gapirib qoladi:
– Umar, mol boqib kelaqol, bolam!
Men “Xo‘p!” – deyman-da, og‘ildan qo‘ylar va mollarimizni chiqarib, yaylovga haydayman.
Balashixada harorat past, lekin sovuq qotmaysiz. Yozda eng yuqori harorat o‘n sakkiz musbatga chiqadi. Qishda esa manfiyga qarab ketadi.
Onamning harakatchanligi sababli hech mashaqqat ko‘rmadik – yozda hovlimiz ozoda, qishda uylarimiz ichi issiq. Qishda og‘ilni kigiz bilan o‘rab tashlaymiz. Qalin po‘stinlarni kiyib erta tongdan og‘il tozalayman. Onamning qarg‘ishi men uchun oddiy hol edi. Qarg‘ab-qarg‘ab ish buyuradi, men ham uni bajaraman.
Maktabda o‘qidim. Oktyabryat, pioner, komsomol bo‘ldim. Urishqoqligim uchun maktabda obro‘ zo‘r edi. Onamdan o‘tgan bo‘lsa kerak urishqoqlik. Hech narsadan qaytmasdim. Ovulga begona bola kirib qolsa, o‘rtoqlarim bilan borib ayamay urardim. Uning aybi bormi, yo‘qmi, bizga umuman qiziq bo‘lmagan.
O‘zimdan katta yigitlar ham meni hurmat qilishardi.
“Gap yo‘q, erkak!” – deyishardi. O‘n olti yoshimga kelib, ichib, chekib, ayol zotining ta’mini bilib bo‘ldim. Yarim kechgacha sang‘iyman. Balashixa markaziga boraman. Janjal izlayman. Pivo ichib, magnitafon qo‘ltiqlab yuraman. Sochlarimni o‘stirganman.
Chala bitgan imoratlarni topib olib, o‘rtoqlar bilan futbol o‘ynaymiz. Badanimga igna bilan suratlar soldirdim. Tanamga quvvat to‘lib, bo‘yim o‘sib borardi.
Endi uy ishlariga ham vaqtim kamroq edi. Opalarim bo‘y yetib, birma-bir erga tegdi. Ular ham onamning qizi emasmi, erlarini borgan paytlaridayoq jilovlashdi.
Bolaligim, o‘smirligim umumuy suratda ana shunday kechdi. U davrlarda jiddiy voqea bo‘lgan emas. Otam nogiron bo‘lib,  eshigimiz tagida chekib o‘tirardi. Oldiga bir dastgoh qo‘yib berdik. Ovulning yirtilgan poyabzallarini tikishni kasb qildi.
O‘n sakkizga to‘lganimda armiyaga ketadigan bo‘ldim.
– Yolg‘iz o‘g‘limni yubormayman, dod! – dedi onam.
– Qo‘ysang-chi, qachongacha etagingga solib yurasan, borsin armiyaga, hayotni ko‘rsin, – dedi otam bolg‘achasi bilan qandaydir kavush ostiga mix qoqarkan. – Erkak bo‘ladi.
– Shundoq ham erkakman, dada! – dedim jahlim chiqib. – Onamning etagiga ham berkinib olganim yo‘q.
– Yer yutkur bola! – dedi onamning fig‘oni oshib. – Bittagina o‘g‘limsan. Armiyada o‘qqa uchrab o‘lib ketsang, kim nasl qoldiradi? Qizlardan nasl tarqarmidi?
– Kim o‘laman, deyapti! – dedim onamga. – Boraman, kelaman. Uch yil ekan.
– Uy yil-a! Uch yil! – onam gapidan qaytgisi kelmasdi. – Uch yilda uchta bolani tug‘dirsang bo‘ladi.
Onamning aytgani bo‘lmadi, albatta. Armiyaga borishga qat’iy qasd qilgandim. Bordim. Ro‘yxatdan o‘tdim. Tekshirishdi. Tanamning har bir bo‘g‘imini ko‘rib chiqishdi. Sog‘lom, zo‘r harbiy bo‘ladi, deyishdi.
Xursand edim. Qayoqqa ketishim ma’lum emasdi. Biroq armiyaga ketyapman!
Butun ovul uyimizga keldi.
– Yigitning burchi, – deyishdi ovulimizning qari chollari. – Biz ham qizil armiyada urushganmiz. Umar o‘zimizning yigit. Uyaltirmaydi.
Urf-odatlarni o‘tkazib, armiyaga ketdim. Onam, otam, opalarim Balashixa temir yo‘li bekatiga chiqishdi.
– O‘q-mo‘qqa uchib ketsang, o‘ldiraman seni! Tushundingmi! – deb onam do‘q urdi.
– O‘ladigan ahmoq yo‘q, ona. Urushga ketayotganim ham yo‘q! – dedim xotirjam.
Ketdim. Uch yilda qaytaman, deb chiqqandim. Biroq taqdir menga o‘zim tasavvur qila olmaydigan ajabtovur voqealarni tayyorlab qo‘yganini bilmasdim o‘shanda. Sovet davlati Afg‘on yurtlariga armiya kiritishi va men ham bu jangari o‘lkaga kirib borishimni yetti uxlab tushimda ko‘rmagan edim, albatta. Masalan, bilganimda nima bo‘lardi? Bilmayman. Afg‘onistonda qo‘limga qurol olib, Sovet manfaati uchun kurashdim. Afg‘on urushi meni o‘zgartirdi. Afg‘on urushiga kirib, birinchi marta Xudo degan zot haqida o‘yladim. Bolaligimdan xudosiz bo‘lib ulg‘aygan, Xudoga umrida bir marta ham ishi tushmagan Umar Sayfullin degan yigit, hayoti butkul o‘yin-kulgi va yengiltaklikdan iborat bo‘lgan o‘spirin Afg‘on yurtida haqiqiy hayot bilan, beshafqat taqdir bilan to‘qnashdi. Endi mening hikoyam Afg‘onistonda davom etadi. Odamlar Afg‘on yurti, deb vahm ila o‘ylashadi. Afg‘onlar, deganda qoloq bir millatni tushunadi. U yerda faqat afg‘onlar bor, deb o‘ylaydi. Afg‘onlarning hayoti jahannam, deb ishonadiganlar bir marta o‘sha jahannamga tushib, yonib chiqqanlarida ba’zi kalta fikrlar va hukmlardan, albatta, voz kechgan bo‘lardilar. Mazlumlarga hamdard bo‘lishni o‘rganardilar.
        </item>

        <item>
            Mubina xonim  tin olib, so‘zdan to‘xtadi va bir nuqtaga qarab qoldi. Islomni qabul qilgan ilk lahzalari xayolidan kechdi. “La ilaaha illalloh”ni aytganida qalbidan nimalar o‘tgan edi?..
Imom xatib Metinbey unga dedi:
– Xonim, bu hissiyot yo‘li emas. Bu hayajon yo‘li emas. Bu iymon yo‘li. Bu koinotdagi yagona haq yo‘l. Bundan boshqa haq yo‘l bo‘lmaydi, bo‘lishi mumkin emas. Odamzod Islom dini bilangina komillikka, komil sifatlarga va mukammal hayotga erishmog‘i mumkin. Islom dini ikki dunyoda birdek ahamiyatga ega bo‘lgan qonunlar majmuasidir. Islom dini qonunlari o‘lim va tiriklik, insu jin, farishtalar, jonli va jonsiz jamiki mavjudotlar uchun amal qiladigan qonunlardir. Koinotda inson va jindan bo‘lak hamma Islom asosida, ya’ni Allohning qonuni asosida yashaydi. Faqat odamzod nafsi va shayton sababli Islomni tark etadi. Islom bilan yashashga qiynaladi. Insonlar yo musulmon, yo kofir bo‘ladi. Yo Islom ahli, yo kufr ahli bo‘ladi. Uchinchi toifa yo‘q. Allohni tan olmaydigan dahriylar, Allohning sifatlarini buzib talqin qiladiganlar, Allohga shirk keltiradiganlar, toshlar, hayvonlar, yulduzlar, haykallar va boshqa narsalarga sig‘inadiganlar, Allohning qonunidan boshqa qonunni ustun ko‘rib, shu asosda yashaydiganlar – ularning hammasi dahriy, kofir va mushriklardir. Yo Allohning quli bo‘lasan, yo nafsning, shaytonning quli bo‘lasan. Yo Allohning chegarasi ichiga kirib, Alloh joriy qilgan qoidalarga itoat etib, Allohni sevib umr kechirib saodatga erishasan, yo Allohning chegarasidan tashqari chiqib, himoyasiz qolib, qurbon bo‘lib ketasan. Siz aytishni istayotgan kalimai shahodat iymon kalimasidir. U iymon kalimasi sizning Islomga kirganingiz haqidagi hujjatdir. Siz uni tilda aytib, iqror bo‘lasiz, qalbda tasdiqlaysiz. Iymonning joyi qalbda, iqrori tilda, isboti amalda. Iymon kalimasini aytish bilan Siz bamisoli Allohning qo‘l ostiga kirasiz. Buni biror mamlakat vatandoshligini qabul qilishga qiyoslash mumkin. Siz pasport bilan vatandoshlik maqomini hujjatlashtirganingiz kabi Allohga bo‘lgan qulligingizni iymon kalimasi ila hujjatlashtirasiz. Qaysi yurtning pasportini olsangiz, Siz o‘sha yurt qonuniga bo‘ysunasiz, shu yurt uchun xizmat qilasiz, evaziga Sizni shu yurt egalari himoya qiladi. Agar qonunlarini buzsangiz, jazolaydi. Vaqtincha jazodan qutulib yurishingiz mumkin, lekin jazo Sizning ustingizda turaveradi. Iymon kalimasini aytib, Allohning hududiga kirasiz. Allohga itoat qilishingizni odamlar, jinlar farishtalar guvohligida Allohga ma’lum qilasiz. Tildan chiqqan so‘z uchun mas’uliyat naqadar muhim bo‘lsa, iymon kalimasi uchun mas’uliyat undan muhim. Birgina iymon kalimasi Sizni Islom amniyatiga, Islom hovlisiga, Islom himoyasiga olib kiradi, Sizni o‘limdan avvalgi va keyingi hayotingiz baxtiyorligi uchun kafolatga aylanadi. Demakki, Siz bir yurtning vatandoshligini qabul qilganingizdek, qo‘lingizga o‘sha yurt pasportini olganingizdek! Islomga kirganingizdan so‘ng uning qonunlariga amal qilish bilan Siz o‘zingizni Islomga loyiq ekaningizni isbot qilasiz. Qo‘lingizda pasport borligi biror mamlakat vatandoshi ekaningiz uchun kifoya qilganidek, har qanday holda ham birovlar Sizni sen bizdan emassan, deb malomat eta olmagani kabi iymon kalimasidan so‘ng Islom qoidalariga amal qilmasangiz-da, hech kim Sizni musulmon emassan, deya olmaydi. Chunki iymon kalimasining o‘zi hujjatdir. Biroq Islom ruknlariga amal qilmasangiz, iymon haqidagi da’voingiz puchdir. Islom ruknlarini hayotingizga tatbiq etmasangiz, Siz Allohning himoyasini kutmang. Islom qonunlariga bepisand qarasangiz, Islomdagi izzatni orzu qilmang. Shariatdan yuz o‘girib, mukammal iymonni xayolga keltirmang. Shariatni tutmasdan turib, go‘zal o‘lim yoxud oxirat hayotidagi najot haqida xomtama bo‘lmang. Biror korxonaga ishga kirib, ishlamasangiz, Sizni haydab soladilar. Musulmonlar haydab solmaydi. Bir dindosh o‘laroq ko‘radilar. Lekin ular ichida hurmat, ehtirom topmaysiz. Demakki, iymon kalimasini aytar ekansiz, ikki dunyoning baxtu saodatiga erishmoqdasiz, baxtu saodatning esa o‘z shartlari bor. Islom amallari ikki xil ko‘rinishda ado etiladi: jismoniy va ruhiy. Tilingizdan yangrayotgan kalimalar, Qur’on o‘qib-o‘rganish, ibodatlarni ado qilish, musulmonlarga yordam berish, turmushingizni ikir-chikirlarigacha Islom asosida tashkil etish jismoniy amallardir. Chunki bu amallar jismingiz harakati ila ko‘zga tashlanadi. Bu amallarni bajarishda kamida tilingiz harakatga kelishi kerak. Shu amallarni bajarishda qalb Allohga bog‘langan bo‘lishi shart. Har ishni Alloh rizosi uchun ado qilayotganingiz haqida bir niyatingiz bo‘lsin. Bu ruhiy bir amaldir. Farz, sunnat yoxud vojibni ado qilar ekansiz, uni bajarishda qalbda ixlos, muhabbat, ehtimom, e’tibor bo‘lishi lozim. Shoshish, e’tiborsizlik bilan yoxud odamlar mehrini qozonish maqsadida qanday islomiy amalni bajarmaang, Allohning nazdida mutlaqo qadrlanmaydi, hisobingizga yaxshilik sifatida yozib qo‘yilmaydi, bil’aks, riyokorlik qildi, Allohning ko‘z o‘ngida yolg‘onchilik qildi, Alloh buyurgan amaldan o‘z nafsini oliy qilish uchun foydalandi, deya yozib qo‘yiladi. Xonim! Islomga kirganingizdan so‘ng Sizga qarshiliklar boshlanadi. Ishlaringiz ortga qetgandek bo‘ladi. Siz shu choqqacha yiqqan barcha do‘stlaringizdan ayrilasiz. Chunki Sizning va ularning qarashlarida, hayotlarida farq uyg‘onadi. Sizning dardingiz va ularning dardi bir xil bo‘lmaydi. Malomatlab, barmoqlarini bigiz qiladilar, balki. Mensimay boqishlari mumkin. Bu Sizning ruhiyatingizga og‘ir yuk o‘laroq tushadi. Odamlarning ozorlari qalbingizda nega musulmon bo‘ldim, degan o‘yni uyg‘otmasin. Albatta, bu Ovrupo. Insonlarning tanlovini hurmat qiladiganlar ko‘p. Diningiz sababli Sizga dushmanlik ko‘rsatmaydilar. Lekin ana shunday holga uchrab qolsangiz, zinhor ikkilanishga tushmang! Hamisha musulmonlar jamoasiga intiling. Musulmonlardan hamsuhbatlar toping. Ilm haqida suhbatlashing, o‘qing, izlaning, vaqtingizni behuda o‘tkazmang. Qalbingizda eski davringizdan qolgan qora nuqtalarning kattalashuviga yo‘l qo‘ymang, balki bu nuqtalarni zikr va istig‘for ila yuvib tashlang. Boshingizga qanday musibat kelsa, faqat Allohdan yordam so‘rang. Ikki rakat namoz o‘qib, Alloh bilan bog‘laning. Dardingizni Unga ayting. Undan ko‘mak o‘tining. Xonim, bu so‘zlarni chuqur tafakkur qiling!
... Anjelina ismini Mubina, deb o‘zgartirdi. Iymon kalimasini aytgach, hamma uni tabrikladi. Muslimalar uni o‘rab olishdi. Bag‘riga bosdilar.
– Ko‘pchilik jannatda birga bo‘laylik, deb aytadi, – dedi Metinbeyning zavjasi. – Jannatda birga bo‘lish buyuk ne’mat! Dunyo ichidagi eng go‘zal niyatlardan biri bu, biroq jannatgacha uzoq yo‘l bor. Bu yo‘lni bosib o‘tganingdan keyin ortingdagi vaqt bir on kabi tuyuladi. Allohim Sizning yo‘lingizni oson qilsin! Hammamizni rushdi hidoyatda aylasin, Mubina xonim!..
Mubina uyiga qaytdi. Endi u yonida biror musulmon qo‘shnisi bo‘lishi kerakligini his etdi. Xonasiga kirib o‘tirdi. O‘z-o‘zidan ichida bir yig‘i otildi. Og‘zini o‘ng kafti bilan berkitib, yelkasi silkinib-silkinib yig‘ladi...
– Olti oy tinimsiz o‘qidim, – so‘zida davom etdi Mubina xonim. – Masjidlardagi o‘quv markazlariga qatnadim. Dinimni chuqurroq o‘rganishga intildim. Har bir darsdan keyin o‘zimni kuchliroq his qilardim. O‘tkazgan olti oy vaqtim ortimdagi umrimdan ko‘ra go‘zal, yoqimli, fayzli o‘tdi. Islom qalbimga olib kirgan halovatni ta’riflashga ojizman. Olti oydan keyin qalbimdagi niyatni aytish uchun imom Metinbeyning huzuriga bordim. U meni ayoli bilan birga kutib oldi. “Metinbey, – dedim bir qahva turk choyidan xo‘plab Allohga hamd aytib. – Men turmushga chiqmoqchiman. Menga munosib bir kuyov topib bersangiz...” Metinbeyning ayoli o‘rnidan turib kelib, meni quchoqlab oldi: “Allohim qalbingizga solgan bu niyat muborak bo‘lsin!” – dedi quvonib. Metinbey ham jilmayib: “Subhanalloh! Men ham doim shuni o‘ylayotgan edim. Muslima singlimizni o‘z tengiga uzatsak, der edim. Xayolan Sizga bir kuyov ham topganman... Istasangiz, men uni bugunoq xonadonimizga chorlayman. Kechkilikni birga o‘tkazamiz. Xufton namoziga borishdan avval ikkingiz uchrashasiz, ma’qul topsangiz, nikoh harakatini qilamiz. Xayrli ishni kechiktirishdan hech qanday foyda yo‘q. Aksincha, bu ishni tezlashtirmoq lozim”, – dedi. Shu kuni Metinbey xonadonida kunni o‘tkazdim. Metinbey ishga, ya’ni masjidga chiqib ketdi. Masjid uning uyiga juda yaqin – besh daqiqalik masofada joylashgan. Shom namozidan so‘ng, Metinbey bir insonni o‘zi bilan birga olib keldi. Men imomning zavjasi bilan taomlandim, Metinbey mehmonxonada mehmonni siyladi. Xufton namoziga yigirma daqiqalar qolganida meni bo‘lajak kuyov bilan uchrashtirdilar. Uning ismi Tomas ekan, keyin Yusufga o‘zgartirgan. Shvesariyalik. Sohasi iqtisod. Islomiy moliya bankida ishlaydi. Parijga ish bilan kelibdi. Metinbey bilan qalin do‘st. Islomni yigirma yil avval qabul qilgan. Ayoli olamdan o‘tganiga bir yil to‘libdi. Ikki farzandi bor. Yusuf bilan qisqa suhbatda aynan u men izlagan erkak, degan xulosaga keldim. U xuftonga borishimiz kerak, deb o‘rnidan turar ekan: “Mubina xonim, – dedi u menga. – O‘ylaydigan biror narsani ko‘rmayapman. Alloh qalbimga Sizni mahbub qildi. Ertaga nikohdan o‘taylik. Uch kundan keyin Stokgolmga ketamiz”, – dedi. Vallohi, qalbimda unga turmushga chiqishga tayyor edim. Xursand bo‘lganimni yashirishga tirishib: “Xo‘p, u holda, nikoh vaqtini ayting”, – dedim. Ertasi kun Metinbey nikohimizni o‘qidi. Men o‘z yonimdan, Yusuf o‘z yonidan pul sarflab, ixcham bir valima qildik. Jamoat namoziga yig‘ilganlarni shomdan keyin musulmon oshxonasiga taklif etdik. O‘sha yerda nikohimiz e’lon qilindi. Men Stokgolmdagi masjidning o‘quv markazida ish boshladim. Arab tilidan qiziquvchilarga dars o‘tdim. Islom tarixiga oid kitoblar yozdim. Muslima opalarim, singillarim! Shu mening hayotim. Mening Islomgacha bosib o‘tgan yo‘lim. Robbimiz hech birimizni O‘z hidoyatidan adashtirmasin! Eng buyuk ne’mat Islom va Iymon. O‘lar chog‘imizda Iymonimizni bizga hamroh qilsin!
Abdulloh Yorqin voqeoti Jozefni naqadar larzaga solgan bo‘lsa,  Mubina xonim qissasi Annaga shu qadar ta’sir qildi. Lekin u Jozefni ko‘rishga qalbida biror ishtiyoq sezmadi. Qalbida bo‘layotgan talotum uni muslimalarni ko‘proq tinglashga, ularning dunyosi bilan yaqindan tanishmoqqa undayotgan edi. Zotan, muslimalarning so‘zlari xuddi bir malham kabi tuyulardiki, qalbidagi jarohatlarni davolayotgan edi...
– Ismim Humayro, – deb yangi suhbatdosh o‘zini tanitdi Allohga, Rasululloh sollallohu alayhi va sallamga durud va salovatlar aytib, salom bergach. – O‘zim suriyalikman. Suriyaning sharqida, Iroq chegarasiga yaqin joyda Mayadin tumani va Mayadin qishlog‘i bor. Mayadin qishlog‘i tarixiy Frot daryosiga juda yaqin joylashgan. Frotning barakasidan qishlog‘imiz hamisha farovon yashagan. Daryo bo‘yida yashaydigan odamlarning fe’li keng, yuzi tiniq, axloqi go‘zal, tabiati yumshoq bo‘ladi. Qishlog‘imiz o‘ta qadimiy edi. Rasululloh sollallahu alayhi va sallamning buyuk sahobalarining qadami yetgan. Hazrat Umar roziyallohu anhu va Islomni Yer yuzi bo‘ylab tarqatgan buyuklarning fayzi sababli bo‘lsa kerak, qishlog‘imizda qayg‘uning qorasini deyarli sezmaganman. Mayadinda hamma dindor. Qishlog‘imiz Doruz Zor viloyati tarkibiga kiradi. Qishloq aholisi ahli sunna mazhabida, to‘g‘ri, bizdan sharqda – Iroqqa yaqinlab borganingiz sayin shialarga ko‘p uchraysiz. Shialar o‘z hududlarini alohida ajratib olganini ham ko‘rishingiz mumkin. Biroq men sen sunniysan, sen shiasan, deb bir-biriga ovoz ko‘targan odamlarni yigirma yoshimgacha ko‘rmadim. Qishlog‘imizni eslasam, qalbim tubida bir hapqiriq uyg‘onadi. Kamtarona hovlimiz bor edi. Alhamdulillah. Hovli sahni keng edi, yashaydigan uylarimiz – xonalarimiz ham yetarli bo‘lgan. Biroq hashamati yo‘q edi. Nima uchundir, otamda ham, onamda ham hashamga o‘chlik bo‘lmagan.  Otam oddiy dehqon edi. Bag‘rikeng odam edi. Onam ham otamga munosib. Biz farzandlarga ovoz ko‘targanini eslay olmayman. Urishi haqida esa gap bo‘lishi mumkin emas. Dehqonchilik og‘ir kasb. Ko‘p mehnat talab qiladi. Oilamiz katta: to‘rt akam, to‘rt opam va men. Hech zoriqmadik. Yerimiz kichik edi, biroq. Otam yerini ko‘paytirish haqida hech o‘ylamasdi. Boriga shukur qilardi. Hovlimizdan qishloqning chekarog‘ida bo‘lgani uchun dalaga chiqishimiz oson. Uch daqiqa yursak, ekin yerlari boshlanadi.
Oilamiz naqadar katta bo‘lmasin, ortiqcha shovqin eshitmadim. Akalarim, opalarim juda inoq edilar. Otam akalarimni navbati bilan uylantirdi, opalarimni turmushga uzatdi.
Bolaligim juda go‘zal o‘tdi: oilamiz chinakam baxt maskani bo‘lgan. Uyimizdan tabassum, kulgi arimasdi. Otam parhezkor, kamgap, ochiqyuz, kamtar va juda viqorli edi. Parhezkorligi – dinimizda muboh va shubha sifatida ko‘rsatilgan kichik amallardan ham o‘zini tiyardi. Kamgapligi shu ediki, ortiqcha biror so‘zini eslamayman. Har bir jumlasi o‘z o‘rniga qo‘yilgan g‘isht kabi muhim bo‘lgan. Otamni mahzun holda hech ko‘rmadik. Qiyinlikda ham, baxtiyorlikda ham doim bir xil – tabassumli edi. Viqori – birov bilan ovoz ko‘tarib gaplashmagan, tortishmagan, shoshib ishlamagan, hech bir amalni o‘z vaqtidan kechiktirmaganida ko‘rinardi. Onam hamisha, avvalo, otamning xizmatida edi. Tuya boqardik. Qo‘y va echkilarimiz bor edi. Yerimizda ko‘pchilik ekmaydigan yerolma (pomidor), qulupnay yetishtirardik.
Ota-onam farzandlariga hadya berishni sevishardi. Oyda bir marta, albatta, qaysidir juma kuni bizga ota-onamiz hadya berishni kanda qilishmasdi. Hadyalari boshqalar nazdida juda oddiy bo‘lishi mumkin, biroq bizga olam-olam quvonch bag‘ishlagan. Masalan, shirinlik, rangli pufak, qizlarga taroq, kitob va hokazolar olib berishardi. Biz quvonardik.
Kelin topish, kuyov tanlash bizga qiyin bo‘lmagan. Oilamizni bilganlar biz bilan qarindoshlik rishtasini bog‘lash uchun zinhor ikkilanmaganlar. Oilamizdagi fayzni qo‘ni-qo‘shnilarimiz, qarindosh-urug‘larimiz ko‘rib turishardi, zotan.
Men oilamizdagi bu baxtiyorlikning sababini ko‘p o‘yladim. Keyin topdim – ota-onam muxlis musulmon edilar. Esimni tanibmanki, Qur’onsiz o‘tgan biror kunimizni bilmayman. Dalada ishlarimiz qaynab-toshsa ham, uyimizga mehmonlar kelsa ham, to‘y yoki aza bo‘lsa ham, albatta, xonadonimizda kamida bir juz Qur’on o‘qilishi shart edi. Otam o‘zi o‘qirdi yo onam, yo biror akam, opamni alohida ajratib, Qur’onni shoshmay o‘qishga buyurar edi. Tahorat olgan holda ular Qur’onni mayin, shirali ovozda tilovat qilishardi. Shu tariqa, bizning biror oyimiz Qur’on xatmisiz kechmagan.
Farz ibodatlarimiz eng muhimi edi. Aqlimda insonning umrida qiladigan eng muhim ishi Allohning farzlarini ado etishdir, degan qonun ongimga shu qadar mustahkam o‘rnashgan ediki, kelajakda ham namoz vaqti kirsa, har qanday ishni kelgan joyida to‘xtatadigan bo‘lib qoldim. Bu mening ongimga bu qadar qat’iy o‘rnashgani sababi – ota-onamning farzlarni ado qilishga bo‘lgan harisligi edi. Men ular bizni biror marta namozga kelinglar, deb chorlaganlarini bilmayman, chunki biz onamizning qornidan namoz vaqtlarini bilib tushgandek edik. Joynamoz qoshida kattamizdan kichigimizga saf tortardik. Biz qizlar onam bilan safning ortida namoz o‘qirdik.
Hayot biz uchun dindan iborat edi. Dindan tashqarida boshqa hayot borligini bilmasdik. Har bir ishni shariatga tushish yo tushmasligini o‘ylardik. Akalarim ham, opalarim ham madrasada ta’lim olishdi. Qur’on, hadis yod olishdi.
Katta akam G‘asson shifokorlikni tanladi. Undan kichik akam Ahmad o‘qituvchi bo‘ldi. Uchinchi akam Zain qurilish sohasida muhandislik ilmini oldi. Turkiyada o‘qidi. Kenja akam Jamol nisbatan erkatoy edi, u sopolchilik sohasiga qiziqdi. O‘sha paytda bu soha rivojlanib borayotgan edi. Sopolchilik – kulolchilikning sherigi, lekin aynan u emas. Zamonaviy uylarga o‘rnatiladigan qo‘l yuvish toslari (rakovina) va xojatxona tuvaklari ishlab chiqariladigan sohaning nomi sopolchilikdir. Uni keramika, deb atashadi. Kenja akamning sopolchilikka qiziqqani sababi – bir safar Turkiyada muhandislikka o‘qiyotgan akam bilan uning o‘qish joyiga ketdi. Otam bag‘rikeng edi, ruxsat berdi. Uchinchi akamning bir do‘sti o‘qish bilan birga tirikchilik o‘tkazish uchun shunday korxonalardan birida ishlar ekan. Kenja akam korxonaga boribdi va shu ishga ishqi tushibdi. O‘sha korxonada ishlayman, deb turib oldi. Otam rozi bo‘ldi. Onam yig‘ladi. Kenja akam uch oy ishlab, uyga keldi. Bo‘yi cho‘zilib, baquvvatlashibdi. Jiddiy tortibdi. “Men mohir sopolchi bo‘laman!” – dedi. Otam eshitib, jilmaydi, “Alhamdulillah! Allohim muborak qilsin, o‘g‘lim!” – dedi.
Katta akam shifokorlikka qiziqqanida ham otam suyungan edi. “Qishlog‘imizda shifokor yetishmaydi. Eski tabiblarning mahorati yetmayapti. Kasal ko‘p, sen shifokor bo‘lsang, xursand bo‘laman, o‘g‘lim”, – degan edi otam. Ikkinchi akam o‘qishni yaxshi ko‘rardi. Kitob o‘qigani o‘qigan edi. Uyimizdagi kitoblarning uchdan ikki qismini o‘zi yiqqan edi. Kitoblar orasida din tarixi, shariat qonunlari, Qur’on tafsirlari bilan birga hisob, riyoziyot, falakiyot, kimyoga oid kitoblar ham ko‘p edi. Akam she’rga ham qiziqdi. Hech kimga bildirmay she’r yozarkan, onam topib olibdi. Akam rosa uyalibdi. Onam o‘qib ko‘rib, “Voy bolam-a, ichingda shunday darding bormi!” – debdi. “Otangga she’rlaringni ko‘rsataylik”, – deb akamni ko‘ndiribdi. Otam ham akamning baytlarini o‘qib, “She’r yozishni hunar qilib olish shariatda ma’qullanmaydi, bolam. Lekin she’rda hikmat bor. Hikmatni she’r qilib yozsang, yaxshiroq bo‘ladi. She’r yozsang, fikr ham teranlashadi. Yozganlaring juda ravon, yozaver, bolam. Sen muallim bo‘ladigan bolaga o‘xshaysan”, – debdi.
Shu bilan u hisob fani muallimi bo‘ldi. Opalarim ro‘zg‘or ishining ustasi edilar. Biri shirinlik pishirishda, biri tikish-bichishda mohir. Ular ham maktab, madrasa ko‘rishdi. Uzatib yubordik, aytganimdek.
Bolaligimni o‘ylasam, vaqtning juda tez o‘tganini tushunaman. Xuddi tush kabi o‘tdi bolalik. To‘g‘ri, biz ko‘plab boylarning bolalari kabi qulayliklar to‘lib-toshgan hayotda bola bo‘lmadik. Qishloqda, dalada katta bo‘ldik. Lekin ota-onam himmatni, qiyinchiliklardan Allohning zikri ila g‘olib bo‘lishni o‘rgatishdi.
Poytaxt Damashqqa har yili bir marta aylangani borardik. Otam u yerda ulamolarni ziyorat qilardi. Bir yillik hosilining daromadidan olim va talabalarga hadya ajratishni xush ko‘rardi. Doruz Zordagi olimlar ham, mayadinlik ilmi toliblar ham, shayxlar ham otamni  qadrlashardi. Otam ularga hamisha yuksak ehtiromda bo‘lgan.
To‘qqiz farzandni boqqan otam ehson qilishga ham o‘zida moddiy quvvat topgani meni hamon hayratlantiradi, aslida, Alloh taolo otamga o‘z barakasini yog‘dirib qo‘ygan edi.asad
O‘n olti yoshimda uzatishdi. Qo‘shni mahallaga kelin bo‘ldim. Kuyov bo‘lmish ham taqvodor, kamsuqum yigit edi. Damashq madrasalarida ta’lim olgan.  Masjidda halqasi bor edi. Asosan, yosh bolalarga Qur’on o‘qitardi, balog‘atdan dars berardi. Goho juma kuni xutba ham o‘qirdi. Erimning ismi Muhammad Tolha edi. U bilan turmushimiz yaxshi boshlandi. Farzandlar ko‘rdik. Katta o‘g‘lim o‘nga, qizim yettiga kirdi. Negadir, o‘sha payt farzand ko‘rishimiz kechikib, ikkinchi farzandimdan yetti yil o‘tib, yukli bo‘ldim.
Shu arafada Suriyada notinchlik boshlandi. Iroqda bo‘layotgan mojarolardan xabardor edik, albatta. Saddam Husaynni osishgani, Misrdagi Abdurahmon Sisiy xuruji, Libyada Muammar Kaddafiy faoliyati haqida ko‘p muhokamalar, suhbatlar bo‘lardi. Erim jamoat ichidagi inson bo‘lgani uchun o‘zim xohlab-xohlamay siyosiy voqealar jarayonini kuzata boshladim. Otamda zuhd va faqirlik bor edi, shuning uchun, uyimizda oynai jahonga e’tibor kam edi. Unda ulamolarning suhbati, Qur’on tafsirlari, Qur’on qiroatlari haqida ko‘rardik. Siyosiy kanallarga deyarli diqqat bermaganmiz. Biroq erim har kuni siyosiy kanallarni ko‘rardi. O‘sha vaqtlarda Bashir Assadga qarshi poytaxtda norizolik boshlandi. Al-Qoidadan “Islom davlati” guruhi ajrab chiqqani va bizning hududlarda faollashgani haqida xabarlar tarqaldi. Televizor ko‘pincha ko‘rsatmay qolardi.
Internetdan foydalanishni yangi o‘rgangan kezlarimiz internet ham ko‘p hollarda ishlamasdi. Erim yosh edi. U ko‘pincha masjiddan qizishib kelardi. Sababini aytmasdi. Nafl namoz o‘qib, g‘azabini bosib olgach, men bilan suhbatlashardi. Onam: “Eringdan hol so‘ra, ko‘ngil so‘ra, lekin xohlamagan so‘zini aytishga majburlama!” – degan. Shuning uchun, undan faoliyati haqida chuqur so‘ramaganman.
Damashqda namoyishlar boshlanib ketdi, kim nima bo‘layotganini bilmasdi. Televidenie xabarlari bir-birini inkor etar edi. Men bilgan Mayadin ari uyasidek to‘zg‘idi. Odamlar ko‘cha-ko‘ylarda to‘planishib bir nimalarni muhokama qilishadi. Erim ham shu harakatlar ichida edi. Bir kuni xuftondan keyin kech qaytdi.
– Eshit, Humayro, – dedi tashvishga to‘lib. – Katta fitnalar orasida qoldik. Qayoqqa qochishni bilmaysan. Qochganing saodatmi, qolganing halokatmi – bilmaysan. Bizga yo‘l ko‘rsatadigan ulamolarimizning so‘zlari biri ikkinchisiga uyqash emas. Damashqda Assad namoyishchilarga o‘q uzdi. Al-Qoidaning o‘ng qanoti – “Islom davlati” Damashqqa kelyapti. Yaqinda biz katta olov ichida qolamiz. Mayadinda, Doruz Zorda jihod qilishni istaydigan yoshlar ko‘p. Hozirdan boshlab bir qancha jamoalar tuzildi. Odamlarga rahbar bo‘lishni istagan har bir peshvo qo‘l ostida mujohidlarni yig‘moqda. Hisobim bo‘yicha, o‘ttizga yaqin mujohidlar jamoasi hozir bo‘ldi. Ular har yer-har yerda to‘planishib, mashqlarni boshlab yuborishgan. Chet eldan aylanma yo‘llar orqali qurol sotib olishyapti. Qurol uchun xorijdan pul kelyapti ularga. Ustiga ustak, mujohidlarning aksari arab bo‘lmaganlardan iborat. Doruz Zor hukumati zaif. Na mudofaa, na ichki ishlar, na xavfsizlik – birortasida mujohidlarga qarshi turadigan quvvat yo‘q. Ikkinchidan, ulamolarimiz jihodning farz bo‘lgani haqida fatvo bera boshladilar. Yer yuzida musulmon yoshlari harakatga kelmoqdalar. Bizda ikki yo‘l qolyapti – oila bilan yurtni jon saqlash uchun tark etish yo biror mujohid jamoasiga qo‘shilib, qo‘lga qurol olish. Humayro, sen oqila ayolsan, senday umr yo‘ldoshini bergan Allohimga hamd! Shuni bilki, mujohidlar, ulamolar sof islomiy davlat quramiz, deb aytishyapti. Biroq ularning ichida yuribman, azizam, islomiy davlat qurish buyuk bir ish, ulug‘ bir g‘oya, biroq ularda ishni amalga oshiradigan salohiyat yo‘q! Ularda manmansirash, tajribasizlik, havolanish bor. O‘zlariga katta baho bermoqdalar. Allohning nusrati bizning boshimizga keldi, deb ishonmoqdalar. Biroq bu Allohning nusratimi yo balosimi – buni hech kim bilmaydi. Bitta qishloq yo mahallaga o‘z qonuniningni o‘rnatishni Allohning nusrati, deb bilish naqadar xato! Hali aniq g‘alaba yo‘q, aniq natija yo‘q – ular amirlik talashyaptilar, aqiyda talashyaptilar. Bir guruhi ash’ariylikni dav’o qilsa, bir guruhi salafiylik talabida. Bir guruhi hali tiklanmagan islom davlatini shofiiylik asosida boshqaramiz, desa, bir guruhi Kitobu sunnat, deb aytadi. O‘zlari xohlayotgan maqsadni aniq bilmaydilar. Halok bo‘lib ketmasalar, deb qo‘rqaman. Ertaga Suriya hukumatining kuchi mujohidlarga yetmay qoladi. Assadda ham, uning qo‘shinida ham, mulozimlarida ham bu qadar katta kuchga qarshi turadigan qudrat yo‘q. Ular Amirqo, O‘rusiyani birinchi galda yordamga chaqiradilar. Suriyada shu ikki davlatning qo‘shinlari paydo bo‘ladi. Turkiya bu holga jim qarab turmaydi. Turkiya o‘z harbiylarini kiritadi. Mujohid jamoalari bir-birlari bilan ixtilof qilib, bir-birlarining qonlarini to‘kish bilan birga ham Assad, ham Amirqo, ham O‘rusiya, ham Turkiyaga qarshi kurashishlari lozim. Holbuki, bu to‘rt davlatning hech biri bizga qayishmaydi. Amirqo bizga to‘laqonli demokratiya joriy qilishni istaydi. Demokratiya vositasida u bizni o‘zi uchun dala maydoniga aylantiradi. O‘rusiyaning maqsadi ham shu. Biroq uning uslubi bo‘lakcha – u do‘stona hamkor qiyofasida harakatlanadi. Holbuki, neft, qishloq xo‘jaligi mahsulotlari, zaytun tijorati, yana juda katta hajmdagi hisobni tashkil etadigan sohalarni qo‘lga olishni xohlaydi. Turkiya esa eski Usmonli hududlarini tiklash orzusida. Tushunyapsanmi, Humayro? Sen bularni tushunishing shart. Butun o‘lkamizga yoqilg‘i sepib qo‘yilgan. Kimdir gugurt chaqsa, bas. Shomu Iroqni olov o‘z quchog‘iga oladi. Islom davlati mujohidlarining faoliyatini Al-Qoida ham qoralamoqda. Biroq hech kim bilmaydi: bu qanchalik samimiy? Menga aytishlaricha, janubiy Shom o‘lkalarida Amirqo shakllantirgan bir qancha islomiy guruhlar ham bor. Ular ham o‘t ochishga shay. Ular Amirqoga emas, O‘rusiyaga emas, bizga o‘t ochadi, Humayro. Bu o‘lkalarda hazrat Hasan va Husaynlarning boshlari uzilgan, buyuk sahobalarning qonlari to‘kilgan. Bu o‘lka o‘z vaqtida Islomning quvvati edi. Bu o‘lkada ulg‘aygan olimlar, mujohid va buyuk arboblarning sanog‘ini bilmaysan. Bu o‘lkani yoqib kul qilish – Islom olamining ko‘ksiga xanjar sanchish, demakdir. Humayro! Mening vafodor zavjam! Bu sharoitda nima qilishimiz kerak? Men Allohga duo qildim. Allohdan yo‘l ko‘rsatishini so‘radim. Ustozlarim bilan maslahatlashdim. Qolsak, qo‘lga qurol olib yo bir musulmonning qonini to‘kaman, yo oilamiz bilan qirilib ketamiz. Bir tushni ko‘p ko‘rdim. Men tushga e’tibor bermayman. Lekin bir tush qaytarilaversa, hikmati bormi, deb fikrga cho‘masan. Tushimda kitob o‘qiyotgan emishman. U kitobda har bir so‘zi oltinday tovlanib, bo‘rtib ushbu hadis ko‘zim oldidan nari ketmasmish: “Abu Hurayra roziyallohu anhudan rivoyat qilinadi:
Rasululloh sollallohu alayhi vasallam dedilar: “Musulmonlarning ikki guruhi bir-birlari bilan urushmagunicha Qiyomat bo‘lmaydi. Ular o‘rtasida ulkan jang bo‘lib o‘tadi. Har ikkisining da’vosi bitta bo‘ladi”.
Imom al-Buxoriy va imom Muslimda ayni matn ila kelgan hadis. Bu ish tarixda hazrat Ali roziyallohu anhu va Muoviya o‘rtalarida kechgan Siffin jangida ko‘ringan, deyishadi. Bu hadisni o‘qib bo‘lsam, boshqa bir hadis qarshimdan chiqdi: “Abu Hurayra roziyallohu anhudan rivoyat qilinadi:
“Rasululloh sollallohu alayhi vasallam dedilar:
– Harj ko‘paymagunicha Qiyomat qoyim bo‘lmaydi.
– Yo Rasululloh. Harj nima o‘zi? – deb so‘rashdi sahobalar.
– Qatl, qatl, – deb javob berdilar Nabiy alayhissalom”
Bu imom Muslim rivoyati. Ko‘zimga ko‘ringan uchinchi hadis esa Anas ibn Molik roziyallohu anhudan rivoyat qilingan edi:
Rasululloh sollallohu alayhi vasallam dedilar: “Qiyomat oldidan qop-qorong‘u tun bo‘laklaridek fitnalar bo‘ladi. Kishi mo‘min holda tong ottirib, kofir holda kech kirgizadi. Mo‘minligida kech kirgizgan kishi kofir bo‘lib tong ottiradi. Qavmlar o‘z dinlarini dunyoning bir arazi – o‘tkinchi narsasi uchun sotadilar”
Termiziyning kitobida kelgan rivoyat. Hasan va sahih hadis, deb aytilgan. Humayro, men jangdan qo‘rqmayman. Allohning yo‘lida jihod qilish mening orzuim. Shahid bo‘lish yakkayu yagona niyatim. Biroq bu holatda qo‘limga qurol olsam, biror musulmon qonini to‘kaman. Holbuki, u ham, men ham Islomni da’vo qilamiz. Agar Islom himoyasi uchun chiqqan biror jamoani ko‘rsam edi, ikkilanmay shu jamoaga ko‘shilgan bo‘lardim. Men tanigan biror jamoa unday emas. Biri o‘zi amir bo‘lishini istaydi, biri o‘z nafsi xohlagan ishga moyil, biri hokimiyat ishqidan mast bo‘lib qolgan. Olimlarning kuchi yetmayapti. Televideniedan ochiqdan-ochiq qon to‘kishga chorlamoqdalar. Musulmonlar bir-birini kofirga chiqarmoqdalar. Humayro! Mening aqlli zavjam! Farzandlarni olamiz, ertangi kunni o‘tkazib, indin kuni saharda fajrni ado etamiz va hijratga chiqamiz. Yurtdan hijrat qilamiz. Alloh biz musulmonlarga bir yo‘lni ko‘rsatmaguncha, biz zaifmiz. Boshqalarga biz bilan ket, deya olmaymiz. Biroq biz ketamiz, Humayro! Ertaga ota-onang qoshiga bor, ular bilan xayrlash, men aytgan gaplarni yetkaz, kechroq o‘zim ham huzurlariga xayrlashmoq uchun o‘taman, istasalar, ular ham tayyorlansinlar, birga ketamiz. Biz borajak birdan bir yo‘l – Turkiya. Turkiyaga bora olsak, bas! Allohim musulmonlarni o‘z holiga tashlab qo‘ymagay, inshaAlloh!
Humayro eridan bu kabi so‘zlarni ilk bor eshitdi. Eri juda jiddiy gapirdi. Uzoq gapirdi. Gap orasida to‘xtadi, bir nuqtaga qarab qoldi,  uning tashvishi juda og‘ir edi, go‘yo.
– Humayro, – dedi u. –  Shuni bilki, biz jon saqlash uchungina qochmayapmiz, biz Islom va iymonimizni saqlash uchun ketyapmiz. Jonimizni berib, dinimizni saqlab qolsak, jonimiz fido bo‘lsin, azizam! Biroq boshimizga tushishi mumkin bo‘lgan ofatlar qarshisida dinimiz garovga olinmasa, deb qo‘rqaman. Ana shu qo‘rquv menga hijrat qarorini berdirdi.
Humayro ertalab otasining uyiga bordi. Onasi juda suyunib ketdi. Otasi Humayroning har bir gapini jim tingladi. Keyin dedi:
– Qizim, Muhammad Tolha kuyovimni juda yaxshi tushundim. Men uni haq, deb umid qilaman. Allohim uning qalbiga hijrat niyatini solibdi, xayrli etsin! Sen eringdan bir qadam jilma, itoatidan chiqma! Ibodat va duoni unutma! Har qanday holda ham Allohga bog‘lan. Men esa ketmayman. Umrim bir joyga borib qoldi. Onang ham shu fikrda. Agar akalaring ketaman, desa, yo‘q demayman. Lekin mening ketish niyatim yo‘q...
Humayro yig‘ladi. Onasining bag‘ri ezildi. Biroq u ota uyida uzoq qola olmasdi. U safar tadorigini ko‘rishi kerak edi. Ota-onasini bag‘riga qattiq bosdi. Yana yig‘ladi.
Mayadin ko‘chasi har qachongidan ko‘ra notinch. Odamlar nimanidir kutayotgandek, nimadir sodir bo‘lishi kerakdek. Yuziga niqob tortgan, qurol osgan yigitlarni har qadamda uchratish mumkin. Osmonda ham dam uchuvchisi yo‘q uchoqlar, dam harbiy uchoqlar o‘tib qoladi. Humayro ko‘rdiki, ko‘chish istagi faqat ularda emas, boshqalarda ham safar kayfiyati seziladi. Do‘konlardan odamlar yuk aravachalari sotib olish uchun navbatga turgan edilar. Qishloq do‘konida bu matoh kam.
Hech kim o‘z ishida emasdi. Maktabdan o‘quvchilar erta qaytmoqdalar.
Humayro kechgacha safarxalta tayyorladi. Eri Muhammad Tolha unga faqat eng kerakli narsalarni ol, deb tayinladi. Kerakli narsalar ham ko‘p ekan...
Humayro yukli bo‘lganiga uch oy to‘lgan. Ish muhimligi uchun qiynalayotganini unutdi. Eri kelganidagina charchoqni his qildi, hatto, bildiki, homiladorligi yodidan ko‘tarilibdi.
– Tezda uxla, azizam! – dedi Muhammad Tolha. – Ertaga ko‘p yuramiz, inshaAlloh.
Tun cho‘kkan. Oy to‘lgan. Chigirtka chirillaydi. Shabada Frot nafasini olib keladi. Lekin Humayroning uyqusi kelmaydi. Muhammad Tolha qo‘shni xonada namoz o‘qiyapti... Xira chiroq yorug‘ida uning ruku’, sajdalari soyasi ko‘zga tashlanadi. U sajdada uzoq qolib ketadi...
Humayro istig‘for aytadi. Lablari zikr ila band bo‘lgani sayin ko‘zi yumilib, uxlab qoldi. Bu uning o‘z ona qishlog‘ida so‘nggi tuni. U qaytib Mayadinga kela olmaydi. Endi uning kunlari tahlika ostida o‘tadi. Uning quloqlari o‘q ovozlarini, snaryad portlashlarini, uchoqlarning guldirashlarini, bombalarning gumburlashlarini eshitadi, ikki farzandi qo‘lida, qornida tug‘ilmagan chaqolog‘ini asrash qayg‘usida zir yuguradi...
Boshlariga tushajak sinovlar shu qadar quyuqki, bir zaifa o‘laroq goho uning tili kalimaga kelmay qoladi, goho qo‘rquvga tushib, bolalarini quchoqlab, Yerga yotib oladi. Ona qadar qadrli bo‘lgan Vatan uni kuydiradigan bir o‘choqqa aylanadiki, kuymaslik uchun olislarga qadam bosishga majbur bo‘ladi. Bu majburiyat esa uni toblaydi, uni Robbisiga yaqinlashtiradi.
Ertalab Humayroni odatdagi azon sasi va... shundoqqina uyining tepasidan uchib o‘tib, ovozi yerlarni silkitgan uchoq uyg‘otdi.
        </item>

        <item>
            ...Afg‘on shamoli behad issiq.
Kobul shimolidagi Dashtimarg sahrosi. Qumlar shamolning kaftida osmonga sochiladi. Taqir yer yuzining har joyida o‘sgan yakkam-dukkam saksovul, yulg‘un, yantoqlar bir tutam soqolday hilpiraydi. Quyosh erinmay qaynoq sel to‘kadi. Qimirlagan jonvor ko‘rinmaydi. Qushlar uchishdan to‘xtagan. Falak yaltiraydi. Parcha bulut yo‘q. Ko‘tarilgan qum changi ba’zan hamma yoqni bir necha lahzaga qoplaydi.
Dashtimargda bir necha tanobni egallagan bir “hovli” bor. Bu “hovli” odatiylaridan farq qiladi. Uning atrofi baland sim to‘siqlar bilan qurshalgan. Simdevorlarning tepasi tikanak. Har ellik qadamda harbiy ko‘tarma. Ko‘tarma ichida Sho‘ro davlatining qaysidir burchagidan nega kelganini bilmaydigan bir sho‘rpeshona askar Kalashnikov otmasini quchoqlab turibdi.
Bu hovlini “harbiy kazarma” deb atashadi. Tezkor tiklangan yotoqlar, qurol omborlari, ulovgohlar,  harbiy uchoq va parrakuchoqlarning qo‘noq maydonlari, mashq maydonlari shu hovlining ichida. Sho‘ro xalqlarining gulday yigitlari mustabid hukumat uchun yangi mustamlakani zabt etib berishlari uchun shu hovliga bandi qilingan, biroq ular buni “Afg‘on xalqlariga erkinlik berish”, deb tushunishadi. Ayni shu “hovli”da Afg‘onistonni “Islom jangarilaridan ozod qilish maqsadi” bilan Sho‘rolarning bo‘yinturug‘iga boshini tiqqan yerlik “fidoyi”larning askarlari ham joy olgan.
Tashqaridan boqqanda hammasi rasamadi bilan kelishtirilgan. Biroq ichki holat – harbiy bo‘linmalar: dviziya, polk va batalonlardagi sho‘ro askarlarining holati ularning o‘ziga ayon. Askarlarning yemaklari, suvsizlikdan qiynalishlari, ho‘l mevalar ta’mini unutib yuborganlari, sho‘roning qizil shiorlari faqat devorlarga yozilgan harflardan tashqariga chiqmasligi, askarlarga mahalliy suvdan ichish ta’qiqlangani – qonunlarda yozilmagan, yozilgan bo‘lsa ham, ma’nosi mujmal: xohishga qarab o‘ngu teskariga aylantirsa, bo‘laveradi.
Shahar aholisining G‘arbga, o‘rislarga, kommunistlarga oshiq bo‘lgan ozgina qismini istisno qilsak, qishloq odamlari – dehqonlar, chorvadorlar, bog‘bonlar va deyarli hamma bosqinchlilar uchun o‘ta xatarli edi. Chunki ular o‘ris askarlari haqida, albatta, mujohidlarga ma’lumot yetkazadilar.
Sho‘ro askarlari shahar va qishloqlarga kirishlari mumkin emas.
Men, Umar Sayfullin, tatar o‘g‘loni dastlab Kubaga ketdim. Kemada Atlantika okeanini kesib o‘tganmiz. U yerda bir yil xizmat o‘tadim. Flotda. Keyin umuman kutilmagan hol yuz berdi. Meni va o‘n nafar askarni ajratib olib, ortga qaytarishdi. Hammamiz hayron bo‘ldik. Moskvaga keltirishdi va Sho‘ro davlati Afg‘onistonga boshlangan ozodlik harakati uchun yordam berishga qaror qilganini bildik. Bizni Afg‘onga – urushga yuborishar ekan. Bu kutilmagan hol edi. Odatda, armiyada hamma qarorlar kutilmaganda qabul qilinadi. Hech bir qarorga e’tiroz mumkin emasligi tabiiy. Muhokamaga o‘rin yo‘q.
Men poezdda Afg‘onistonga kirib kelish azoblari, u yerda tashqaridan ko‘rkam, ichkarida esa mutlaqo xarob bo‘lgan kazarma haqida aytishni istamayman. Mozori Sharif, Kobul, Qunduz degan joylarga olib borishdi. Hamma joyda sharoit har xil edi. Harbiy uchoqmaydonlarda alohida qulayliklar bo‘lgani holda chodirlarda yashayotgan minglab askarlar katta mashaqqat ichida edilar.
Amudaryodan o‘tgach, harbiy ulovda juda uzoq yurdik. Bizga zaiflik, nolish mumkin emas. Qurollarimizni quchoqlab ketaverdik. Men o‘qchi dviziyada edim. Kalashnikov quroli doim yo‘ldoshim bo‘lgan. Kubada o‘tgan bir yilimda chekkan mashaqqatlarim va olgan tajribalarim Afg‘on cho‘llariyu tog‘larida ish bermay qoldi. Askarlarning birortasida shasht yo‘q edi. To‘g‘ri, biz o‘zimizni dadil, jangari ko‘rsatishga intilardik, komandirlar, zobitlar ham shunga harakat qilishardi goho, lekin armiyada g‘alaba qilishga ishtiyoq yo‘q edi. Biz bu jaziramada nima uchun qurol ko‘tarib yurganimizni anglamasdik. Boshliqlar afg‘on xalqini ozod qilamiz, deb gapirganlari bilan ular ham ko‘pincha tushkun va qovog‘i soliq holda yurar edilar.
Kundalik hayotimiz: ertalabki uyg‘onish, yugurish, nonushta, mashqlar, tunda askarlarning guruhlarga ajralib bir-birini do‘pposlashlari haqidagi tafsilotlar men uchun juda ham noxush. Umuman, armiya hayot haqida aytish tugul, eslashni istamaydiganim voqealar juda ko‘p. Askarlarning aksari hovliqma, sodda, ba’zilari o‘z kuchiga ahmoqlarcha ishonsa, ba’zilari juda anqov, laqma edi. Kundalik davom etadigan mashg‘ulotlar tanamizni chiniqtirgan bo‘lsa-da, miyamizni chiniqtirmasdi. Jismimiz pishib, vujudimiz paydan iborat bo‘lib ketsa-da, fikrlashdan yiroq bo‘lganmiz. Fikrlamasdik. Fikrlash bizga ta’qiqlangan. Biz uchun hayotda yaxshi-yomon, oq-qora, yumshoq-qattiq, issiq-sovuq degan tushunchalar yot bo‘lib qoldi. Biz uchun faqat leytenantlar, kapitanlarning buyruqlari bor edi.
Chekinish mumkin emas. Faqat hujum! Qo‘rqish mumkin emas, faqat qo‘rqitish! O‘lish mumkin emas, faqat o‘ldirish!  Tartib shunday edi. Biroq askarning ruhiyatida shasht va shijoat yo‘q. Og‘izdan uchayotgan kalimalarning teskarisi bizning ongimizni to‘ldirgan edi: hujum qilamiz, biroq uyimizni sog‘indik – chekinib bo‘lsa-da, uyga ketgimiz kelardi; shaxsan o‘zim urushga chiqqani qo‘rqqanman. Juda qattiq qo‘rqqanman.
Komandirlarimizning qoniga zulm singib ketgan. Og‘zidan chiqadigan so‘zlarni tilga olsangiz, u tilni bir necha bor yuvib poklay olmaysiz. O‘zlari ham urardi, bizdan kattaroqlar ham urardi. Kaltak bizni ham chiniqtirdi, ham diydamizni qotirdi, ham rahmu shafqatdan qutqardi, lekin qo‘rquvdan xalos etmadi. Men Balashixadagi Umar emas edim. Yerga ursa, ko‘kka sapchimasdim endi. Inson bir xil tartibda yashayversa, ko‘nikib qolarkan. Boshqalar uchun og‘ir tuyulgan tartib o‘zimizga yoqib ham qolgan ekan, bugun o‘ylab boqsam. Chunki biz uchun hammasi hozirlanar edi, biz biror narsa haqida, biror muammoni yechish haqida bosh qotirmaymiz, biz uchun o‘ylashadi. Biz ijro qilsak, kifoya. Shu hayotni yo‘qotmaslik uchun ham kurashganmiz, ehtimol. Bu kurash ong osti buyrug‘i bilan bo‘lgan. Biz ongli o‘ylamasdik, lekin ich-ichimizdan har kungi bir xil hayot tarziga qattiq o‘rgandik.
Og‘irlik qilar edi bu, goho. O‘sha paytlarda Balashixaga ketgim kelgan. Odamlarga o‘xshab yashasam, derdim. Kunlarim o‘tmayotgandek, vaqtning oyog‘iga tosh bog‘langani, yura olmayotgandek tuyulardi.
Darvoqe, qo‘rquv haqida gapirgandim.
Yangi kelganimizda, negadir, na Mozori Sharifdagi harbiy bo‘linma, na Kobuldagi kazarma, na Qunduzda bizni qabul qilishmadi. Qunduzdan Kobulga qaytdik yana. O‘shanda to‘satdan biz ketayotgan ulov o‘qqa tutildi. Kim qaerdan otyapti – bilmaymiz. Faqat buni emas, dushmanning kimligini ham bilmaganmiz ko‘pincha. Keyinroq Afg‘onda yarim yil yurib Hikmatyor degan odam haqida eshitdim, Ahmad shoh degan ism qulog‘imga chalindi. Ular dushman taraf edi.
O‘shanda o‘qlar yomg‘irday yog‘ildi: ulovimiz to‘xtadi. Brezentni teshib o‘tayotgan o‘qlardan biri yonimdagi sherigimining ko‘ziga kirdi. Otilgan qon hammamizga sachradi. Komandirimiz: “Yot hammang!” – deb baqirdi. O‘zimizni yerga tashladik, joy torlik qilib birimiz ikkinchimizning ustimizga tushdik. G‘ujanak bo‘lib qotib qoldik. Boshqalarni bilmaymanu, men falaj bo‘ldim. Ko‘zlarim yumildi. Qo‘llarim, oyoqlarim qotdi. Komandirimiz urush ko‘rgan bo‘lsa-da, bu vaziyatda u ham biz bilan yerga yotib jim kutdi. O‘q bir daqiqadan so‘ng tindi. Lekin deyarli hamma yigitlar qo‘rquvdan esini yo‘qotgan edi. Askarlarning o‘zaro hazil-huzullari, maqtanishlari ko‘p bo‘lardi, lekin birgina o‘q yomg‘ini hammamizni o‘zimizga tanitib, gangitib qo‘ydi.
Besh daqiqalarda o‘zimga kelibman. Qarasam, yerda – qumda yotibman. Komandirimiz yuzimga suv uryapti. Nimadir dediyu, tushunmadim. Bir amallab o‘tirdim. Boshqalar ham mendan farqsiz: kimdir boshini, kimdir ko‘ksini ushlagan. Yigirma daqiqada es-hushimiz qaytdi, tilimiz kalimaga aylandi. O‘sha onlarni umrimning oxirigacha unutmasam kerak – bizning quvonchimizdan asar qolmadi. Hammamizning ko‘zimizga chuqur g‘am, qayg‘u indi. O‘n besh askarning olti nafari o‘libdi. Haydovchi va uning yonidagi yo‘l boshlovchi afg‘onni o‘q ilma-teshik qilibdi. Bizni o‘qqa tutganlar nima uchun ustimizga bostirib kelishmaganiga hayron bo‘ldim, keyin aytishdiki, bu urush uslubi ekan. Mujohidlar ko‘pincha Sho‘ro askarlarini to‘liq qirmas ekan, yerdan chiqqandek yo osmondan tushgandek bo‘lib, o‘q yog‘dirishar ekanu, g‘oyib bo‘lisharkan. Necha kishi hujum qilgani ko‘pincha noma’lum edi.
Komandirimiz so‘kinar edi. O‘zi gruzin, lekin ruschalab yuzlari gezarib, qizarib so‘kinardi. Afg‘on quyoshi uning yuzini kuydirgudek qoraytirgan bo‘lsa-da, g‘azab va asabi alvon tusda o‘zini ko‘rsatayotgan edi.
– Bu yerda yigitlar qirilyapti! Urush ko‘rmaganlarni jahannamga yuborganlarga la’nat! Sakkiz kishi o‘ldi! Qolgani esini yo‘qoldi. E, senlarning...
Dasht. Chakalak, saksovul va yantoqlar bilan qoplangan yapasqi do‘ngliklar. Biz yurayotgan yo‘l shu do‘ngliklar oralab o‘tgan. Uzoqlardan tog‘lar bilan o‘ralgan bu dashtda bizga o‘q yog‘dirganlarni aniqlash hozir imkonsiz.
Komandir o‘liklarni ulovga orttirdi. Biroz oldin tirik yurgan oshnalarimizning jonsiz va qonga belangan murdalarini ustma-ust taxladik. Hech kimning sasi chiqmadi. Komandir ham so‘kishni bas qilib, sovuqqonlik bilan buyruqlar berdi. Keyin bizni safga tizdi. Sakkiz kishi qurollarimizni ushlab bir chiziq bo‘ldik.
– Askarlar! Hammang eshit! Senlarga shonli armiya, yorqin kelajak haqida gapirmayman. Bunaqa gaplarni ...larga qoldirdim. Bilib qo‘y! O‘lim vodiyisidasan! O‘lib ketsang, uyingga temir tobut boradi. Ichida bo‘lasanmi, yo‘qmi, hech kim bilmaydi. Bilolmaydi ham. Senlarga ochiq gapiryapman. Biz davlat odamimiz. Davlatning buyrug‘ini bajaramiz. Shu yo‘lga jonni tikkanmiz. Biz uchun sho‘ro davlati bor, vassalom. U yuborgan joyga boramiz, qaytarsa, qaytamiz. Sotqinlik qilishga, qochishga haqqimiz yo‘q! Bizning hammamiz shu davlatning bor bo‘lishi, ichida yashayotgan ikki yuz million odam uchun kerakmiz. Kimdir o‘zini fido qilishi kerak. Bu – bizmiz! Senlarda g‘oyaviy qat’iyat yo‘q. Bu aniq. Hatto, ba’zi generallarda bu fazilat yetishmay turgan pallada oddiy mishiqi askardan nimani kutish mumkin! To‘g‘rimi, noto‘g‘rimi – bir g‘oya egasi bo‘l! Ana shu seni kuchli qiladi. Ana shunda tushkunlikka tushmaysan. G‘oya jondan qimmat bo‘lishi kerak. Jonni ham g‘oya uchun tikishing kerak. Lekin afsuslanma! Afsuslandingmi, o‘lasan. Senlarni bu yerda g‘oya qutqaradi! Yaxshilab bilib qo‘y – g‘oya insonning najotkori! Bir tomchi suvga zor bo‘lib o‘larkansan yoki dushman tanangni parchalar tashlarkan, g‘oyang bilan g‘olibsan. Odamlar g‘oya uchun kurashga kiradilar. Men  uchun o‘zimning g‘oyam bor – davlat! Bo‘ldi. Boshqasi bekor. Davlat menga nimani buyursa, qilaman. Yosh bolani o‘ldir, desa, o‘ldiraman, yondir, desa yondiraman. G‘oya qo‘rquvni yengadi. G‘oya hissiyot balosidan qutqaradi. G‘oya seni o‘q o‘tmas metin qoyaga aylantiradi. G‘oya uchun yashasang, umringga zinhor achinmaysan. G‘oya odamning hayotini boshqaradi, yo‘q bo‘lib ketishdan, halok bo‘lishdan saqlaydi. Tushunyapsanlarmi? Senlarning har biring o‘z g‘oyangni top! Aks holda, sharmandalarcha qul bo‘lib, xor bo‘lib o‘lib ketasanlar! Kamida har biring “Tirik qolishim kerak, tiriklik hammasidan muhim!” – deb miyangga singdirib ol. O‘lsang, hammasi tugaydi. Tiriklik uchun kurashsang, dushman qo‘liga tushmaslik uchun intilsang. Yashab qolasanlar! Aks holda, qirilib ketasanlar. Hozir shu dashtda hammamizning jasadimiz qolishi mumkin edi. O‘liklarimiz ustida osmonda uchib yurgan qug‘unlar  ziyofat qilayotgan bo‘lardilar hozir. Tasodifan tirik qoldik. Endi o‘lishga haqqimiz yo‘q! Hozir ulovga chiqamiz. Kuchli bo‘lamiz. Har biring o‘z g‘oyangni top. Qo‘rqma! Qurolni mahkam ushla. Dushmanni ko‘rsang, ayamasdan ot!
Komandirning gapi tugadi. Biz bunday gaplarni endi eshitayotgan edik. Ayniqsa, bu menga qattiq ta’sir qildi. Beixtiyor komandirga bo‘lgan hurmati jo‘shdi. U ko‘zimga boshqacha ko‘rina boshladi. Bo‘lib turgan voqealar bayonini keyinroqqa qo‘ysam-da, meni o‘zgartirgan ba’zi mulohazalarimni aytsam. Komandir bilan yaqindan suhbatlashgim keldi, lekin yuzi cho‘tir, iyagi uzunchoq bu odam biror askarni o‘ziga yaqin olmas ekan. Gaplari xayolimni ancha vaqt band qildi. Rangsiz va ma’nosiz o‘tadigan kunlarni o‘zimizga qolsa, kayfu safo bilan to‘ldirar edik: qizlar topardik, maishat qilardik, nasha chekardik, ichardik. Xullas, kunlarimizni xursandchilik bilan o‘tkazgan bo‘lardik, biroq bu ishlarning birortasiga imkonimiz yo‘q, demak, chekimizda xayol surish va o‘ylash masalasida biroz erk bor, xolos. shu erkdan foydalanib, komandirning gaplarini uzoq o‘yladim. Aslida, vaqt o‘tib, aqlimning kemtiklari to‘lib borgani sayin hayotning ma’nosi to‘g‘risida, obro‘li, e’tiborli, boy odam bo‘lish haqida ko‘proq xayol suradigan bo‘lib qolgan edim, ochig‘i.
Uch yillik armiyani yakunlab, Balashixaga qaytsam, uylansam, to‘kin bir hayot qursam, degan o‘ylar ongimning tub-tubida aylanadi. Oynaga boqib, to‘lishgan mushaklarimga, baland bo‘yimga, kalta olingan sochlarimga, oq-sariq yuzimga, ko‘k ko‘zlarimni tomosha qilib, “Juda ko‘rkam yigitman, kuchim tanamga sig‘maydi, yoshlik yillarim o‘tib ketadi, men yoshlikdan, albatta, bahra olishim shart!” – degan fikrlarni kechirardim. Kubada yurgan kezlarimda – u yerda ekrkinlik ko‘p edi, fursat topdim deguncha, Gavana ko‘chalariga chiqib, har turli ayollar, yosh qizlar bilan tanishishga o‘ch bo‘ldim, ichkilikning hamma turidan tatib ko‘rdim. Xayolimda dunyo go‘zalliklaridan, maza va lazzatdan bahramand bo‘lish istagi jo‘sh urib turgani uchun hamisha kayfu safo eshiklari menga ochildi. Qora tanli qaynoq badanli qizlar, shahlo ko‘zli ispan nozaninlari, ko‘chmanchi lo‘lilar, sarguzashttalab meksikaliklar, qadim arablarning buzilib ketgan nasllaridan bo‘lgan jununvash jononlar bilan suhbatdosh bo‘lganman. Xushchaqchaqligim, pulni ayamasligim, beg‘amligim sababli atrofim do‘stlar va qizlar bilan to‘lib-toshdi. Biz, sovet armiyasi askarlari Kubada o‘ziga xon – ko‘lankasi maydon bo‘lib yashardik. Bizning bir qancha imtiyozlarimiz bor edi. Shaxsan Fidel Kastroning o‘zi sovet armiyasi bo‘linmalariga, yotoqlariga kelib ketgan. To‘g‘ri, Kuba oken bilan o‘ralgan makon, namlik yuqori edi, men buni sezmaganman, issiq bo‘lsa, issiqdan, yomg‘ir sharros quysa, yomg‘irdan zavq oldim. Shu holatda Afg‘on sahrosiga kelib tushganim men uchun naqadar iztirob yetkazganini tasavvur qilyapsizmi?
Go‘zallarning qaynoq quchoqlari tushlarimda qoldi, xolos. Jahannam kabi yonib, atrofdan ajal nafasi kelib turgan bu o‘lka meni so‘ndira boshladi. Ichimda kechadigan ziddiyatlar turfa edi. Goho o‘zim o‘zimni tanimayman.
“Hammasi yaxshi, vaqt o‘tib ketadi, yaqinda Balashixaga qaytaman!” – desam-da, oldinda turgan ikki yilning poyoni yo‘qdek, Afg‘on yurtida umrbod qolib ketadigandek his qilganman o‘zimni. Yirtilgan etiklar, qoraygan paytavalar, sho‘r suvni qo‘yib turing, yorilgan lablarim, to‘rlagan yuzlarimni ko‘rishni istamaganim uchun oynga qaragim kelmasdi. Odam ham o‘z yuzidan yuz o‘grirar ekan-da!
Komandirning g‘oya va shu kabi gaplarini eshitib, o‘zimga qat’iy bir g‘oyani belgilab olishga qaror qildim. Bu “Hayotdan lazzat ol!” degan mafkuraning ayni o‘zi edi, shunchaki, men uni: “Qanday bo‘lmasin, yashab qol!” degan jumlada ifoda qildim. Komandir davlat deb aytdi. Davlat menga nima berdi? Bilmayman. Men uchun davlat juda mavhum tushuncha. Ko‘zga ko‘rinmaydigan g‘alati arvoh. Kommunizm, deyishadi, partiya, yana allambalolar! Hammasi menga juda uzoq va men xohlayotgan lazzatlarni inkor qiladi. Shunday ekan, nima uchun shu mavhum arvohga jonimni fido qilishim kerak? Aslo! Otamning oyog‘i sinib, yura olmaydigan bo‘lib qoldi; onam ertadan kechgacha mehnatdan umr o‘tkazdi; opalarim ham turmush mashaqqatiga singib ketdi, biz chumoli bo‘ldikmi – qisqa hayotni, bir tutam umrni butunicha ishlab o‘tkazib yuboradigan?!  Yo‘q, unday bo‘lishi mumkin emas!
“Men uchun nima muqaddas? Komandir aytganidek,  meni qutqaradigan g‘oya bormi? Mening g‘oyam – hayot! Yashash! Yaxshi yashash! Bordiyu, o‘qqa uchsam, o‘lib ketaman – yosh umrim xazon, tanam esa o‘laksaxo‘r qushlarga yem bo‘ladi. Qochsammi? Yo‘q, qamoqda chiriyman. Demak, faqat kurashib, nima qilish kerak bo‘lsa, qilishim kerak va tirik qolishim shart! Dushmanga asir tushib qolsam-chi? Ular asir olishmas ekan! Kofir, deb bizning askarlarni o‘ldirib yuborishar ekan. Yo‘q, tirik qolishning yo‘lini topishim kerak!”
Shunday o‘ylar har qadamimda hamroh bo‘ldi. Men uchun Afg‘on sahrolari, tog‘lari juda katta qafasga aylandi. Bu qafasdan omon va sog‘-salomat chiqish uchun kurashmoqqa majburman! Qulog‘imga chalindiki, yuzma-yuz kelganda dushman “Allohu akbar!” deb baqirar emish. Ular uchun “La ilaha illalloh Muhammadun Rasululloh” degan jumla juda muhim ekan. Gohida askarlar orasida ham xudodan bahslar bo‘lganida ko‘pchilik xudo yo‘q degan gapni ushlab olardi. Ko‘pchilik yoshlar juda aqqli odamga o‘xshab, “Xurofot!” der edi. Xudosizlik, ularning fikricha, o‘ta yuksak madaniyat edi. Ayniqsa, bir safar o‘rta osiyolik bir shoirtabiat yigit xudoning yo‘qligini isbotlash uchun rosa jon kuydirgan, dindorlarning xudo masalasidagi safsatalarini keltirib, o‘zining nazdida ularni chippakka chiqargan edi. Men uchun xudo bor yo yo‘qligi ahamiyat qilmagani uchun, uni kulib eshitganman. Garchi, qiziq bo‘lmasa ham, ermakka quloq tutganman.
“Xudo o‘zini ishini bilib qilib yursa, u bilan ishim yo‘q. Xudoga sen yo‘qsan, deb uni ranjitmayman. Agar chindan bor bo‘lsa, yo‘q deganing va uni inkor qilganing uchun rosa jahli chiqadi, keyin o‘sha jahannamida seni kuydiradi, men esa uni bor demasam ham, yo‘q demayman, chunki aniq bilmayman. Shunga menga qarab, “Umar, sen, hartugul, meni yo‘q demagansan, lekin bor ham demading, jahannamning pastroq gradusida qovurib, keyin jannatga kiritib yuboraman, oliy bo‘lmasa ham, o‘rtacharoq jannatga kirasan”, – deydi”, – deb uni mazax qilardim.
Bu yerda dushman musulmon emish. Asirga tushib qolsam, avvalo, eson-omon qutulib ketay, lekin shunday hol ro‘y bersa, aytaman, zora meni o‘ldirishmasa, degan xayolda “La ilaha”ni yodlab oldim.
Jangarilar soqolini tarvaqaylab o‘stirib, tizzagacha tushadigan ko‘ylak kiyib, boshiga har turli rangli lattalarni o‘rab olishar ekan. Uzoqdan ko‘rsangiz ham, ularni vahshiy ekaniga shubha qilmaysiz. Bu qadar qo‘pol kiyim va qo‘rqinchli qiyofadagi odamlar, shubhasiz, har qanday mudhish ishlarga qodir bo‘ladilar, deb o‘ylardim.
Voqea bayonidan biroz chetga chiqib ketdim-a? Bizni o‘qqa tutishgach, nima bo‘lgani haqida gapiray.
Birorta ratsiya ishlamayotgan, to‘lqin ushlamayotgan edi. Hartugul, ulov yurdi. Komandir rulga askarlardan birini o‘tqazdi, o‘zi uning yoniga joylashdi.
Taxminan ikki yuz chaqirim yo‘l bosdik. Bir necha chodirlardan iborat kazarmaga yetib bordik. Pastak yog‘ochga sho‘ro bayrog‘i ilib qo‘yilibdi. Keng dashtda shamol yo‘q. Dim. Bayroq shuning uchunmi, hilpirash o‘rniga shalvirab qolibdi.
Kazarmani qo‘riqlayotgan askarlar bizni kutib olishdi. Komandirimiz kazarma boshliqlarini so‘radi.
– Nima gap, yigitlar? – bizni kutib olib yo‘l boshlab ketayotgan yoshgina askar.
Birortamipzda gapirishga kayfiyat yo‘q edi, indamadik. Askarlar o‘z chodirlari yonida yuvinyapti, birov maykachan, birov maykasini ham yechgan. Soqolini olayotganlar ham bor, kimdir tamaki tutatadi, shom qorong‘usi tushayotgani ba’zilar olov yoqadi.
Kechga borib shabada keldi. Nafas oldik. Tekshiruv bo‘ldi. Safga tizildik...
Uyqu vaqti yotdik. Bu joyda askarlar erkin edi. Xuddi g‘am-tashvishlari yo‘q. O‘z uylarida yurishgandek. Gaplashib bildik – besh oyki, ular shu yerda ekan. Ta’minot kam. Ular suvni ham, ovqatni ham tejashga majbur. Lekin ba’zi tartiblar yumshabdi.
Besh oy ichida o‘n martadan ko‘proq hujum bo‘libdi. Himoyalanishibdi. Qurbonlar berilibdi. Lekin hujumga o‘tishmabdi.
Qog‘ozda “Qaqshatqish hujumga har qanday holatda shay bo‘lgan buyuk sho‘ro qo‘shini” bo‘lgan bu bo‘linma tarkibi turlicha edi: yoshlarda tafovut bor, millatlar har xil: rus kam, biroq o‘zbek, qozoq, tojik ko‘p.
Shu yerda qoldik.
Harbiy mashq qilib turdik, go‘yo. Men zirhlangan jangovar tankda – BTRda ishlashni o‘rgandim. Komandirimiz qaergadir ketdi. Biz shu yerdagi vzvodlardan biriga qo‘shilib ketdik.
Taxminan ikki oydan keyin buyruq keldi. “Shonli qo‘shinimiz”ning bir “jangovar” bo‘linmasi navbatdagi hujumga o‘tishi kerak ekan. O‘zimizga yaqin qishloqlarni jangarilar qo‘lidan birma-bir ozod qilishga kirishadigan bo‘libmiz.
Men ham hujumga yo‘llangan qism ichida edim. Yuz askar eng yaqin qishloqqa ham yuz chaqirim ziyod yo‘l bosib bordik...
Sho‘ro qo‘shini nishonga olib kelayotgan qishloq atrofi uzumzor edi. Mol-qo‘y ko‘zga tashlanadi. Qishloq oqsoqolini chaqirgani askar jo‘natildi.
Oqsoqolni keltirishdi. U o‘rta yoshli, soqoli qalin odam ekan, ko‘zlari chaqchayib, taptortmasligi ko‘rinib turibdi, komandir u bilan gaplashdi. Chol tilida gapirdi. Tarjimon: “Qishloqqa kirmanglar. Jangarilar yo‘q, kelishmaydi, yaqin-orada ko‘rmadik”, – deb tarjima qildi. Komandir: “Aldama, qari taka! Bizda aniq ma’lumot bor! Jangarilar qishloqqa tez-tez kelib turishadi, kim ular bilan aloqa bog‘lagan?” – dedi. Oqsoqol: “Senlarni aldab nima qilaman!” – deb javob berdi. Komandir: “Qishlog‘ingni yo‘q qilib yuborish menga qiyin emas, aldayapsan, boshlab seni otaman, keyin kulbalaringga o‘t qo‘yaman! Rostini ayt: jangarilar bilan kim aloqa qiladi?” – dedi baqirib.  Oqsoqol sal hovuridan tushib: “Unda ruxsat ber, men borib buni tekshiray!” – dedi. Komandir ruxsat berdi.
Bu bir reja ekan. Qishloqda sho‘ro josusi bo‘lib, u oqsoqol kelishi bilan kim bilan gaplashadi, kimni qanday ogohlantiradi – shuni aniqlab sovet askarlariga ma’lumot yetkazishi lozim. Lekin vaziyat boshqacha bo‘lib chiqdi: to‘satdan qishloq tomondan sho‘ro qo‘shiniga qarata o‘q ochildi.
Aslida, josus qo‘lga olinib, uning nomidan xato ma’lumotlar yuborilgan edi.
Rejaga ko‘ra, qishloq tezda qo‘lga olinib, jangarilarning keyingi nuqtasiga kuchni tashlash kerak. Biroq mahalliy aholi orasidan chiqqan yetakchi atrofida birlashgan harbiy kuch borligi sovet harbiylariga noma’lum edi. Yolg‘on ma’lumotga aldangan sho‘ro komandiri qat’iy qarorgoh qurmay turib, ishga kirishgan edi. Sho‘ro  askarlari hujumga qarshi himoyani tashkil qilishga ulgurmay o‘qlar yomg‘iri quyuqlashdi.
Komandir chekinishga buyruq berdi. Safni tezda qaytadan tizdi.
“Yoppasiga hujumga o‘tamiz! Qishloqda bir hovuch odam bor. Bitta qo‘ymay qirib tashlang! Endi bizning navbat!” – dedi u.
Safning oldida yurayotgan BTRlar qishloqqa qarab plumyotdan o‘q yog‘dirdi. Keyin askarlar hujumga o‘tdi.
Qishloqqa kiraverishda to‘siqlar o‘rnatilgan: qum bilan to‘ldirilgan qoplar, kavlangan xandaqlar ichida ko‘rinmayotgan odamlarning qattiq qarshiligi boshlandi. Ular tomonidan nimadir juda balandga otildi: josusning kesilgan boshi sho‘ro askarlari orasiga kelib tushdi.
Otishma to‘xtab-to‘xtab davom etdi.
Komandirning qishloqni bir hujum bilan egallab olish haqidagi rejasi amalga oshmadi. Shu kuni sho‘ro askarlarining o‘n nafari o‘ldi. Kechga borib ikki tomon ham o‘q otishni to‘xtatdi. Komandir qo‘l ostidagilarning bir qismiga qishloqdan tashqariga chodirlar tiklashni buyurdi. Boshqa qism himoya chizig‘iga joylashdi, ularga ehtimoliy hujumlarni qaytarish va o‘z vaqtida ogohlantirish topshirig‘i berildi.
Kichik qishloqni egallay olmaslik sho‘ro askarlari uchun katta muvaffaqiyatsizlik edi, ayniqsa, askarlarning kayfiyati tusha boshladi. Komandir o‘zidan o‘tganini o‘zi bilib, yo‘l qo‘ygani xatolarni takrorlamaslik haqida o‘ylay boshladi:
“Birinchidan, qishloqqa hujum buyrug‘i yuqoridan berildi, biroq men ma’lumotga ko‘r-ko‘rona ishondim, qishloqda qurolli himoya bo‘lishi haqida o‘ylamadim. Ikkinchidan, oqsoqolni chaqirib, katta xatoga yo‘l qo‘ydim. U askar, qurollarimiz haqida ma’lumot olib ketdi. Uchinchidan, uch kunki tinimsiz oyoqda yurib kelayotgan askarlarga dam bermay, to‘g‘ridan to‘g‘ri hujum boshladim. To‘rtinchidan, hujumni tezkor tashkillashtirmadim...”
Komandir chodiriga bo‘linmaning mas’ul zobitlari yig‘ildi.
– Bugungi hujum talofati juda yoqimsiz, – dedi zobitlardan biri, mo‘ylovdor, yosh bo‘lsa-da, uning sochiga oq tushgan edi. – Hisobimizda o‘nta BTR, beshta harbiy mashina, o‘zimizga ma’lum miqdorda grnata, snaryad, o‘q-dorilarimiz bor. Lekin hududi kichik va aholisi oz bo‘lgan qishloq qarshisida bu miqdordagi yo‘qotish juda yoqimsiz. Agar o‘qdorini tejamasak, ertaga jangarilarning katta guruhlari qarshisida go‘sht bo‘lamiz.
– Markazdan navbatdagi ta’minot karvoni yuborilgan, – dedi komandir. Biz uning tashqi qiyofasi haqida hali aytmagan edik. Fursatdan foydalanib, ko‘z oldingizga aniqroq keltirishingiz uchun unga biroz chizgi bersak: komandirning bo‘yi baland, yuzi sariq, qoshi oq, ko‘zi kulrang, kal, chap oyog‘ida oqsoqlik bor. Gapirganda sezilar-sezilmas duduqlikni payqash mumkin.
– Bu ertakka biz ishonmaymiz, o‘rtoq komandir, – dedi yana bir zobit. – Markazning ahvoli ma’lum. Yuqoriga kim qanday raport beryapti, bilmadim. Biroq hozir biz turgan koordinataga ta’minot, qurol-yaroq olib kelish oson emas. Jangarilar uchoqlarni ham urib tushirishni o‘rganib olishgan.
– Askarlarning ruhiyati past! – dedi boshqa bo‘yi pastroq zobit. – Agar shu tarzda vaqt o‘tkazsak, bo‘linma qirilib bitadi.
– Va qirilib bitgan birinchi bo‘linma bo‘lmaymiz, – deb kesatdi boshqasi. – Ba’zi bo‘linmalar texnikasiz qolib ketgan. Sovet qo‘shinlari parcha-parcha bo‘lib yuribdi bu yerda. Kunimiz eshaklarga qoldi: askarlar qurol-yarog‘ni eshakka, xachirga yuklab yurishibdi.
Komandirning qovog‘i solindi. Labi titradi. Ikki qoshi uyildi. Ikki qo‘lini mahkam musht qilib tugdi va:
– Bu nima debilizm! – deya stolni mushtlab bo‘kirdi. – Sizlar isyon qilyapsizmi? Hammangni otib tashlayman! Nimani xohlayapsanlar? Latta bo‘lib qoldinglarmi? O‘zinglarni jangarilarga olib borib topshiringlar unda! Shonli sovet davlatli, kommunizm uchun kurash qilamiz, degan g‘oya qaerda qoldi! – komandir gezardi, og‘zidan tupuk sachradi, g‘azabdan titrab qoldi. Zobitlar bu shiddat qarshisida birdan jim bo‘lishdi. Komandir sal ovozini pasaytirib. Davom etdi: – Sizlarning hammangizni shu aytgan gaplaringiz uchun jazolashim kerak! Lekin unutaman. Hammangiz eshiting: agar qurolimiz qolmasa, qo‘l bilan jang qilamiz! Shunchaki, o‘lib ketish yo‘q! Bitta qishloq nima bo‘libdi? Harbiy tarixda hammasi bo‘lib o‘tgan. Qaytadan reja tuzamiz! Maslahat qilamiz! Biz faqat g‘olib bo‘lishimiz shart! G‘olib bo‘lmasak, sharmandalarcha, haydalamiz!
... Komandirning majlisi yarim tungacha cho‘zildi. Orada qarorgoh tiklandi. Askarlar yuklari bilan chodirlarga kirishdi. Qo‘riqlash chizig‘i belgilandi. Navbatchilar qo‘yildi. Yaradorlarga yordam ko‘rsata boshladilar.
Komandir ham, zobitlar ham anglab turardilarki, ertalab qilinadigan hujum besamar. Ayni holatda faqat himoyani mustahkamlash zarur. Bo‘linmaga kamida bir kun dam kerak. Shunga qaror qilindi. Indinga qilinajak hujum puxta rejalashtirildi. Yoppasiga zarba berish va yashin tezligida qishloqni egallash, agar qishloq odamlari bo‘ysunmasa, birortasini tirik qo‘ymaslikka kelishildi.
Afsus, bu reja harbiylar chodirining ichidan tashqariga chiqib ulgurmadi, chunki fajr vaqti jangarilarning hujumga o‘tishi ishni chigallashtirib yubordi:  navbatda turgan askarlar qorong‘uda pisib kelayotganlarni payqamadilar. Bo‘g‘izlariga tortilgan pichoq ularni o‘z qoniga beladi, bir vaqtda kesilgan bo‘yinlardan xirillagan ovoz va qora qon qora tun bag‘riga sachradi.
Bu juda qisqa soniyalarda ro‘y berdi. Bosh kesish hadisini mukammal egallagan tog‘liklar o‘z ishlarini qoyilmaqom uddalab, chodirlar ichiga bostirib kirishdi. Charchoqdan dong qotgan askarlar ko‘zlarini ochib ulgurmadilar. Chodirlardan har xil ovoz chiqdi. Qonlar oqdi, odam toyib yiqiladigan holga keldi.
Komandir birinchilardan uyg‘ondi. U jimjitlik ichida ro‘y berayotgan g‘ayritabiiy harakatlarni ichki hissiyot bilan sezdi va avtomatini quchoqlab tashqariga chiqdiyu, hammasini tushundi:
– Trevoga! Trevoga! Trevoga! Uyg‘on hammang!  – deb baqirgan ko‘yi avtomatini osmonga qarata o‘t ochdi.
Qarorgohda qiyomat qo‘pdi: askarlar betartib holda dahshat va qo‘rquv ichida uyg‘ondilar, kimdir baqirdi, kimdir ingradi, kimdir yig‘ladi, kimdir qo‘liga tushgan qurolni oldi va duch kelgan tarafga qarab tepkini bosdi. “Qassoblar” esa yog‘dan sug‘urilib chiqqan qildek chodirlardan chiqishdi va dasht ichiga singib ketdilar.
Ikki daqiqalik g‘ala-g‘ovur birdan tindi, sovetlar qarorgohida oh-vohdan bo‘lak hech vaqo qolmadi; o‘qdan teshilgan chodirlar, chodirdan chiqib yerga yiqilgan yosh-yosh askarlar, bo‘yni chala kesilgan boshlar Sharq tomondan ko‘tarilib kelayotgan quyosh yorug‘ida behad ayanchli manzara kasb etib yotardi.
Komandir yerga beixtiyor o‘tirdi. Ikki qo‘lini ikki chakasiga qo‘ydi. Bir muddat shu ko‘yda qoldi-da, o‘rnidan turib yura boshladi: navbatchi harbiylarning hammasi o‘lgan. Chodirlar yirtilgan. Oyoq osti shilimshiq qon.
“Bu jasad... Kim bu? Kecha majlisda qatnashgan zobit-ku! Bu-chi? Toshkentlik askar-ku! Bunisi-chi? Yuzini qon shu qadar qoplabdiki, tanib bo‘lmaydi”.
Osmonda quzg‘unlar paydo bo‘ldi. Ular qon isini sezgani aniq. Qarorgoh tepasida ular qora bulutdek aylandi. Ovozlari juda xunuk.
“Yashashdan qanday naf bor?”
Komandirni tuyqus umidsizlik qurshadi. Umidsizlik sirtmoq kabi uning tomog‘ini changalladi va bo‘g‘a boshladi: u atrofga alang-jalang boqdi. Xotirasiga o‘tgan umri quyundek yopirildi: yoshligi, Ikkinchi jahon urushi endi tugagan vaqt edi; otasi urushda o‘ldi; onasi urushdan o‘n yil o‘tib bir o‘qituvchiga erga tegdi; u maktabni bitirdi, komsomol bo‘ldi; armiyaga ketdi, harbiylikni tanladi; qasamyod qildi; “yulduzchalari” ko‘paydi; butun umr harbiy buyruqlar uchun yashadi. Endi topgani shu bo‘ldimi? Qani, qaynoq nutqlar? Qani, qonni jo‘shtirgan hissiyotlar? Qani, olamshumul shuhrat?! Qani? Hech narsa yo‘q! Topgani shu – yaydoq sahro, o‘lib yotgan bir bo‘linma askar! Ko‘ngilni ozdiradigan hid! Naqadar rangsiz hayot! Naqadar achchiq qismat! Yashashdan ma’ni bormi? Yo‘q, ma’ni yo‘q! Xotini ajrashib ketdi, bolasi maktabga boryapti, lekin otasini tanimaydi; xat yozsa, javob kelmaydi; o‘zini nima uchun bag‘ishlab yashadi, axir, u?! Endi bu joydan sog‘ chiqishi mumkinmi?! Sog‘ chiqqani bilan uni qanday istiqbol kutyapti?!
“Yolg‘on! Hammasi yolg‘on! La’nat bo‘lsin!”
Komandir nimaga nima uchun la’nat aytayotganini bilmasdi. U aybdorni izlab topa olmadi. Kim aybdor? Partiyami? Sovet mudofaa vazirligimi? KGBmi? Afg‘onlarmi? Taqdirmi? Xudomi? Xudo yo‘q-ku, axir! Xudo yo‘q bo‘lsa, kim aybdor unda? Shunchaki, tug‘ilib, shunchaki yashab, shunchaki o‘lish – cheksizlik ichida insonning qismati naqadar achchiq! Chidash mumkin emas! Toqat mumkin emas! Hammasiga chek qo‘ymoq lozim. To‘xtatmoq kerak.
“Dunyoning o‘zi yolg‘on. Dunyo men borligim sababli mavjud. Men o‘lsam, hammasi tugaydi. Mendan keyin hech narsaning men uchun qizig‘i qolmaydi. Yetar, bas!”
Komandir gandirakladi. Miyasida hammasi ayqash-uyqash bo‘lib ketdi. Belidan to‘pponchani oldi va gardaniga tirab, tepkini bosdi... Sachragan qon yarim qadamlar atrofga sochildi. Bir soniyadan so‘ng devday tana gursillab quladi. Bu holni yerda qon ichida yotib kuzatayotgan bir askar bor edi. U Umar Sayfullin edi. U o‘zi ichida bo‘lib turgan manzaradan bamisoli taxtaga aylandi. Komandir o‘zini o‘zi otib tashlaganini ko‘rdiyu, nafasi yetmayotgandek, ko‘ksi qisildi. G‘ayrishuuriy bir tarzda oh tortib yubordi.
        </item>

        <item>
            Humayro yugurib hovliga chiqdi – Muhammad Tolha osmonga qarab nimagadir quloq tutayotgan ekan:
– Humayro, – dedi u. – Fajrni o‘qi. Bomba tashlaydigan uchoq uchyapti osmonda. Namozni kechiktirma!
Humayro tahorat olgani suvga chopdi. Shu payt uzoqroqdan gumburlagan tovush yangradi, so‘ng sharq tomon oppoq bo‘lib yorishib ketdi, uyning deraza va eshiklari zirilladi, oynalar sindi, chiroq o‘chdi. Humayro beixtiyor oyoqlari chalishib, yerga o‘tirib qoldi.
– Qo‘rqma, qo‘rqma, Humayro! – Muhammad Tolhaning ovozi keldi. Humayroning qulog‘i shang‘illadi. “Anas! Sumayya!” – farzandlarini esladiyu, o‘rnidan qanday turdi – o‘zi sezmadi. Uy ichiga yugurdi. Ortidan qo‘lchiroq ko‘targan Muhammad Tolha kirdi.
Humayro bolalari yotgan o‘ringa qarab shosharkan, yalang oyog‘iga oyna bo‘lagi sanchildi. “Oh!” – deb yubordi. Muhammad Tolha yoritdi: oyoq osti maydalangan oyna siniqlari bilan to‘lganini ko‘rdi. Humayro devor tagida bir-birining pinjiga kirib o‘tirgan bolalariga talpindi.
Anas o‘nga, Sumayya yettiga to‘lgan. Ikkkisining ajib tabiati bor: Anas o‘ychan, bolalar bilan o‘ynaydi, yuguradi, lekin ko‘p gapirmaydi. Ko‘p hollarda kulib turaveradi. Yaqinda o‘ttiz pora Qur’onni yod olib tugatdi. Humayro uni ko‘p imtihon qildi. Muhammad Tolha o‘g‘lining bu hadyasidan boshi ko‘kka yetdi, mukofotiga velosiped olib berdi. Bolaning oyog‘i endigina velosipedga o‘rgangan edi.
Humayro o‘g‘ilchasining bir holatini yaxshi biladi: bolakay qo‘rqsa, biror joyi og‘risa, tishini tishiga bosadi, labini juftlaydi va jim o‘tiraveradi. Qo‘rqsa ham, og‘risa ham oppoq yuzi qizarib ketadi. Peshonasiga halqa-halqa bo‘lib tushgan sochlarining osti ham qizg‘ish tusga kiradi. Dum-dumaloq va moviy ko‘zlaridan bir-ikki tomchi yosh yumalaydi, lekin boladan “miq” degan sas chiqmaydi. Humayro shundan qo‘rqadi, “Anas, bolajonim, chinqirib yig‘la! Boshqa bolalar kabi yerni tep!” – der edi, goho.
Sumayya ham akasi bilan bir vaqtda Qur’onni xatm qildi, faqat u yod olmadi, o‘qib chiqdi. Qur’onni to‘la va mukammal, tajvidli o‘qiydigan bo‘ldi. Yoshi yettida. Ko‘pchilik qizchaning zehnidan hayratlanadi. Sumayyada biroz erkalik bor. Doim akasining o‘yinchoqlarini yo yemagini tortib oladi. Anas esa qizg‘anmaydi: singlisi so‘rasa, bas, darrov uzatadi.
Anasning bolalar ichida shovqin solganidan ko‘ra ariq bo‘ylarida suvga, daraxt tanasidagi chumolilar karvoniga yoki biror mushuk, kuchukni erkalab o‘tirganiga guvoh bo‘lish mumkin. Uning mushugi bor edi. Bir yil oldin dadasi olib keldi: qornidagi uzunchoq oqni aytmasa, qop-qora mushuk Anasga juda yoqdi. Bir qarich ham kelmaydigan jonivorni quchoqlab, sut berdi, taomidan chiqqan go‘shtlarni chaynab yedirdi, bag‘riga bosib uxladi. Mushukcha ham aqlli chiqdi: zarurat tug‘ilsa, tashqariga eshikni ochib yo‘l oladi. Lekin qaytishda yopishni bilmaydi. Havo salqin edi, eshik ochiq qolib, bola shamolladi. Humayro mushukni boshqalarga berib yubormoqchi edi, lekin isitma aralash yo‘talayotgan bola uni quchog‘idan qo‘ymadi. Anas ana shunday tabiatli bola.
Hozir ham Anas singlisini quchib, devor burchagida nafasini chiqarmay o‘tirgan ekan. Humayro bolalarini quchoqladi. “Subhanalloh! Valhamdulillah! Va laa ilaha illallohu vallohu akbar!” – derdi tinmay.
– Ketdik, chiqamiz, bo‘ldi! – dedi Muhammad Tolha Humayroning qo‘lidan tutib. Humayro o‘rnidan turdi. Anas shu yerda ham mushugini unutmagani ma’lum bo‘ldi: mushuk uning oyog‘ining tagida ekan. Sumayyaning uyqusi endi ochildi: qizcha hiqqilab yig‘lay boshladi. Muhammad Tolha uni ko‘tarib, yonog‘ini artdi:
– Yig‘lama, qizim! Qo‘rqma!
Otasining xotirjam ovozi qizchaga taskin bo‘ldi. U tinchlandi.
– Dada, namoz!.. – dedi Anas. Muhammad Tolha bolakayga: “Xo‘p!” – dedi va Sumayyani yerga qo‘ymay tashqariga chiqdi, atrofga biroz quloq soldi.
– O‘g‘lim, tahorat ol! – dedi.
...Oila jam bo‘lib ibodatga turdi. Sunnat adosidan so‘ng, farz uchun qo‘llar ko‘tarildi. Tahrima takbiri aytildi. Muhammad Tolha Robbisi qarshisida xokisor turib, “Fotiha”ni boshladi...
Fajrning ikki rakat farzini ado qilar ekan, Muhammad Tolha qalban ham shoshayotgan edi, ham namozni xushu’siz o‘qiy olmaslik g‘amida edi. Ajabki, Alloh uning qalbiga bir sakinat tushirdi. Namozni tugatib, salom bergunicha qalbini qoplagan xotirjamlik nuri unga huzur bag‘ishladi.
Namozdan so‘ng qo‘llarini ko‘tarib Robbisiga yolvordi...
Duo bitgach, joynamozdan turdilar.
– O‘tiringlar! – dedi Muhammad Tolha. Humayro va bolalar oila boshlig‘i qarshisida itoatkorona o‘tirdilar. – Bolalarim! Anas! Sumayya! Hech qachon namozni faromush qilmang! Allohga ibodat qilishni zinhor unutmang! Boshingiz ustidan o‘q yog‘ib tursa ham, bo‘g‘zingizga pichoq taqalsa ham, farzni ado etish fursati kirsa, butun vujudingiz bilan farzni ado qilish uchun qayg‘uring! Unutmang, bolalarim! Biz davlat uchun, mulk uchun, boylik uchun, hatto, yashash uchun yashamayapmiz. Biz Allohga itoat qilish, Allohga ibodat qilish uchun yashamoqdamiz! Qalbimiz Allohga shu qadar bog‘lansa, Alloh bizni hech qachon o‘z holimizga tashlab qo‘ymaydi! Allohga hech kimni tenglashtirmang, Allohni qo‘yib, odamdan, hayvondan qo‘rqmang. O‘zingizni saqlash uchun, al-Musabbib bo‘lgan Zotga hurmat ko‘rsatib, qochar ekansiz, o‘limdan yo dushmandan qo‘rqqaningiz uchun qochmang. Allohdan qo‘rqqaningiz uchun, xorlik va zillatdan qutulish uchun qoching. Muhabbat ham Alloh uchun; shukur ham Alloh uchun, sabr ham Alloh uchun; dushmanlik ham Alloh uchun, do‘stlik ham Alloh uchun! Anas, o‘g‘lim! Sen yosh bola emassan, Qur’on hofizi bo‘lding. Oilaning erisan, onang va singlingni himoya qil! Unutma, o‘g‘lim! O‘z ahlini, o‘z molini himoya qilib o‘lgan odam shahiddir! Biz hozir safarga chiqamiz, nasihatlarim yodingizda bo‘lsin. Hech qachon qo‘rqmang. Hayiqmang. Aqlingizni yo‘qotmang. Allohdan bir on ham uzilmang. Biz Allohnikimiz va Allohga qaytguvchimiz!
Muhammad Tolha shunday dedi va ikki qo‘lini ko‘tarib, qisqa duo qildi.
U kulrang “Jip” sotib olgan edi. “Jip”ning yoqilg‘isi to‘la, bir necha kunlik zaxira qilingan va oilaning kerakli anjomlari ortilgan. Avval, Sumayya, keyin Anas va Humayro ulovga o‘tirdilar. Muhammad Tolha ham ularning yoniga chiqdi. Qo‘lida qora matoga o‘ralgan nimadir bor edi. Matoni ochdi: ikki dona to‘pponcha. Humayro va bolalar hayron qaradilar.
– Uchta to‘pponcha topdim. Biri menda. Humayro, birini sen ol. Anas, bunisi senga, – dedi uzatib. – O‘q mana bu yerda, – deb to‘pponcha qo‘ndog‘ining tagini sug‘urdi va o‘qlashni, otishga tayyorlashni ko‘rsata boshladi. – Men sizlarga bu uchun ehtiyoj bo‘lmaydi, deb o‘ylagan edim. Lekin olayotgan xabarlarim xavotirli. Xavfsizlik sababidan himoyaga majburmiz. To‘pponchani otishda qo‘ndog‘ini qattiq ushlang. Nishonga qarata, tepkini ikkilanmay bosing. Faqat o‘zingizni otib qo‘ymang.
Muhammad Tolha to‘pponcha bilan ishlashni xotini va o‘g‘liga qisqacha o‘rgatib, o‘zi rulga o‘tdi. Tinchlik va osoyishta hayotda yallo qilib yurganlar bu darsni aqliga sig‘dira olmas, lekin o‘qlar uchib turgan sharoitda o‘ta tabiiy va zaruriy ish edi bu. Qurol ishlatishni bilmay o‘zini otib qo‘yish xavfidan ko‘ra dushman qo‘lida o‘lib ketish achinarliroq, zotan.
Muhammad Tolha “Jip”ni katta ko‘chaga haydadi.
Subh yorishdi. Quyosh qizil edi. Xuddi qon kabi qip-qizil, ol, alvon edi quyosh.
Mayadin ko‘chalari buzilgan arining uyasidek g‘uvillaydi. Odamlar har yoqqa shoshadi. Qurollanmagan biror odam ko‘rinmaydi. Hatto, jihod jamoalari o‘z voizlari qoshida yig‘ilib turganlarini ko‘rish mumkin.
Quyosh bir terak bo‘yi ko‘tarilganda Muhammd Tolhaning ulovi Mayadindan chiqdi. Hijratga otlanganlar xiyla ko‘p: har doim bo‘sh bo‘ladigan katta ko‘chada ulovlar sezilarli tirbandlashgan.
Tez yurish imkonsiz – yo‘l notekis. Yaqin-orada soatlar oralab shu atrofga tushayotgan bombalar, portlayotgan snaryadlar to‘lqini zarbidan yo‘llarda, binolarda, balki qalblarda ham darz paydo bo‘layotir.
Humayro ich-ichdan bu hijrat xavfning ayni quchog‘ida kechishini bilib turgan edi. Birgina bomba yo boshqa portlatgich ularning kulini ko‘kka sovurishi, natijada, bu oila Yer yuzida avval bo‘lmagandek yo‘qlikka yuz tutishi hech gap emas. Ular yo‘qlik bilan yuzma-yuz edilar. Muhammad Tolha ham, Humayro ham, hatto, Anas va kichik Sumayya ham yo‘qlikning nafasini sezishar, bu nafas ularning yuzini yengil nasim kabi silab o‘tayotgan edi ayni payt. Lekin favqulodda ularning hammasi xotirjam edi. Xuddi bog‘ sayri uchun safarga chiqqandek edilar. Alloh ularning qalbidan qo‘rquvni ko‘tarib qo‘ygan edi, zotan.
Ikki soatcha yo‘l bosdilar.
Sumayya past ovozda, ulovning yurishiga monand chayqalib “Baqara”ni o‘qirdi. Uning sasi bolalarini mast qildi: ikkisi ham uxlab qolishdi. Ular olamda bo‘layotgan qirg‘inni unutdilaru, uyquga cho‘mdilar. Bu juda go‘zal uyqu edi. Muhammad Tolha zavjasining tilovatini tinglagan ko‘yi ko‘zlari yo‘lda, tevarakdagi har bir harakatni burgutdek kuzatib borardi.
Atrof biydiy dasht. Dasht tugadi va uzoqdan uylar ko‘rindi. Bu ular kesib o‘tishi kerak bo‘lgan shahar. Urush shahardan sal uzoqda boshlangani uchun bu yer osoyishtaroq.
Shaharga kirish nuqtasida bir necha o‘n ulovlar qatorlashgan: qandaydir nazorat. Nazorat nuqtasida Amerika bayrog‘i hilpirayapti.
 “Amerikaliklar?!” – shu xayol Muhammad Tolhaning xayolidan “yilt” etib o‘tdi.
Amerika qo‘shini bu shaharni nazoratga olgan, kiruvchi va chiquvchilarni sinchiklab tekshirmoqdalar. O‘n daqiqada Muhammad Tolha tekshiruvchi zobitlar qarshisiga borib to‘xtadi. Tekshiruvchi baland bo‘yli, keng yelkali amerikalik askar ekani ko‘rga ham ma’lum.
– Hujjatlar! – dedi qo‘pollik bilan u. Muhammad Tolha ulovni kecha qo‘ldan sotib olgan, hujjatni rasmiylashtirishga ulgurmagan edi. Shuning uchun o‘z fuqarolik hujjatini berdi. Askar rasmga, Muhammad Tolhaga diqqat bilan qaradi.
– Orqadagi kim? – so‘radi askar yana. Muhammad Tolhaning ingliz tilidan xabari bor, tabiiy.
– Xotinim, bolalarim, – dedi xotirjam.
– Ularning hujjatlari! – so‘radi askar. Muhammad Tolha ensasi qotdi:
– Mening oilam, hujjat shart emas! – dedi ovozini ko‘tarib.
– Hujjat shart emas?! – dedi askar quturgan it kabi irillab. – Balki sen terroristdirsan! Bu bechora ayolni o‘g‘irlab ketayotgandirsan!
– Esing joyidami, askar? – dedi Muhammad Tolha. – Bizni qo‘yib yubor, tinch ketishimiz uchun ketaylik. Men terrorist emasman.
– Buni biz aniqlaymiz, – dedi askar va orqasiga qarab baqirdi. – Mana bu yerda shubhali shaxs! Mashinasida ayol va bolalar! Lekin hujjatlari yo‘q!
Shuni kutib turgandek ulov atrofida avtomat ko‘targan, yuzlari niqobli sakkiz harbiy paydo bo‘ldi. Boyagi askar ham ortga chekindi va belidan to‘pponcha olib o‘qtaldi:
– Ulovdan tush, terorrist! Tush!
– Uchgacha sanayman! Tush mashinadan! – dedi yana bir va baqirib sanay boshladi: – Bir! Ikki!..
Humayro qo‘rqib ketdi. Bolalar uyg‘ondi. Sumayya hiqqilab yig‘ladi. Anas ko‘zlarini katta-katta ochib, qurol o‘qtalganlarga qaradi. Muhammad Tolha:
– Allohga omonat bo‘linglar! Tezda qaytaman, inshaaAlloh! – dedi-da, ulov eshigini ochib, yerga tushdi va qo‘llarini ko‘tardi. Shu ondayoq uni yerga yiqitib, qo‘llarini kishanlashdi.
– Muhammad Tolha! – deb qichqirib yubordi uni bu ahvolda ko‘rgan Humayro. Ehtimol, bu uning umrida ilk bora shu qadar baland ovozda hayqirgan bo‘lsa, ne ajab. Muhammad Tolhaning oyoqlarini yerga tegizmay sudrab qandaydir harbiy mashinaning to‘rt tomoni yopiq yukxonasiga uloqtirdilar. Humayro qotib qoldi, lekin o‘zini qo‘lga oldi va eshikni ochish uchun qo‘l uzatgan edi, zobitlardan biri undan avval eshik dastasini tortdi:
– Ey xotin! – dedi u. – Yig‘lama! Ovoz chiqarma!
Humayro beixtiyor sumkasiga solib qo‘ygani – to‘pponchaga qo‘l uzatdi, biroq o‘zini bosdi.
Zobit eshikni yopdi va ulovni aylanib o‘tib, chambarakka o‘tirdi. Ulovni o‘t oldirdi va ellik qadamlar haydadi. Chegara nuqtasidan ichkari kirdi. O‘ng tomonda katta maydon bor ekan. Bir necha mashinalar joylangan. Shu yerda to‘xtatdi va:
– Qochishni xayolingga keltirma! – deb Humayroga tahdid qildi va ulovdan tushdi.
Amerika askari o‘n qadam yiroqlashgani hamon Humayro eri o‘tirgan o‘ringa boqdi: to‘pponcha qani? Ha, mana, ulov o‘rindig‘i tagida ekan. Ayol qurolni oldi va uni ham sumkasiga soldi.
– Qo‘rqmanglar, bolalarim, – dedi u o‘g‘li va qizchasini quchib. – Qochamiz!
Tuyqus Humayro dadil edi. U fitratiy bir shijoat va va ichki bir xohish bilan tezda ulovdan tushishi va qochishi kerakligini, bu on zaiflik va qo‘rquv oni emasligini angladi. Shoshmay ulov eshigini ochdi, boshini eggan ko‘yi tushdi. Qo‘lidagi ixcham sumkada pul, hujjat, qurol.
Humayro ulov panasiga berkinib boshini egdi. U Muhammad Tolha olib chiqilgan ulovga qaradi: u yerda ikki askar tamaki tutatib turibdi. Imillash mumkin emas: shahar ichidagi mahallalarga kirib ketish kerak. U hech kim ulovmaydonga qaramayotganiga ishonch hosil qilgach, ikki bolasining qo‘lidan tutdi va deyarli yugurib ulovmaydondan chiqdi.
Katta ko‘chaning ikki yonida har xil binolar, uylar. Devorlarga arab va ingliz tilida balanparvoz shiorlar yozilgan. Shiorlar qandaydir baxt va ozodlik va’da qiladi. Yo‘l yoqasidagi piyodalar yo‘lakchasida hech kim ko‘rinmadi. Humayro bolalari bilan yo‘lakchaga o‘tdi va tezlashdi. Azon ovoz yangradi. Peshin. Sal narida o‘ngda bir ko‘cha borligi ko‘rindi. Humayro shu ko‘chaga kirib olishi kerakligini fahmladi.
Ko‘chaga burilgan ediki, qarshisida yana bir amerika askari chiqdi. Ayol cho‘chib, “Voy!” – dediyu, orqaga ikki qadam bosdi. Bolalar onasining oyog‘ini quchoqlashdi. Askar ichib olgan, shirakayf ekani sezildi. U boshdan oyoq qoraga burkanib, ko‘zlari ustiga ham qora to‘r tutib olgan ayolga qarab, birdan to‘xtadi. Sekin yaqinlashdi.
– Nega qo‘rqding? – dedi past ovozda. Humayro o‘ng tomonga qochmoqchi bo‘ldi, askar uning yo‘lini to‘sdi. – To‘xta, qayoqqa, jonidan?
Humayro ingliz tilini yaxshi o‘rgangan. U askarning nima deganini yaxshi idrok etdi, ayniqsa, oxirgi jumla uni qattiq g‘azabga soldi. Ichidan nimadir titradi va u sumkasidan tezlik bilan to‘pponchani oldi va ikki qo‘llab askarga qaratdi, bor kuchi bilan tepkini bosdi. Humayro ilk marta qurol ishlatdi, taajjubki, to‘pponchaning ovozi baland chiqsa ham, o‘q chiqqach, qo‘ldan otilib ketgudek bir siltansa ham, ayol o‘zini yo‘qotmadi. Askar qarshisidagi xotinning to‘pponcha olib, sumkasini yerga uloqtirib, unga qarata tepkini bosishigacha bo‘lgan jarayonni anglab ulgurmay, naq yuragiga qadalgan qo‘rg‘oshin uning hayotiga nuqta qo‘ydi: orqaga yiqildi, boshi yo‘l chetidagi quvurga urildi, hatto, pitirlamadi, jimib qoldi. Lekin o‘qning ovozi atrofdagi hammaning qulog‘iga yetdi.
Humayro boya g‘ayrishuuriy bir tarzda otib yuborgan sumkachasini oldi, qurolini unga joyladi va qotib turgan bolalarining qo‘lidan tutib, yugurdi. Yuz qadamlardan keyin uylar g‘ariblashdi: biroz hashamdor uylar ko‘chaning bo‘yiga qurilgan ekan. O‘ng tomondan qandaydir ko‘cha chiqdi, Humayro o‘zini shu ko‘chaga urdi.
Orqasidan elas-elas amerikancha so‘kinish va avtomatning tarillagani eshitildi. Humayroning ortga qarashga vaqti yo‘q, u faqat yugurishi kerak! Ayolning nafasi tiqildi. Oyoqlaridan mador qochayotganini his qildi. Baland-past, suvalgan-suvalmagan, oqlangan-oqlanmagan, g‘ishtin-guvala devorlar yonidan qochib borarkan, to‘satdan eshiklardan biri ochildi. Qari bir kampir nima uchundir tashqariga chiqqan edi, u o‘zi tomon kimdandir qochib kelayotgan ayolni ko‘rdi va:
– Hoy, qizim, ichkari kir! – dedi. Humayro kampirning nima deganini anglamasa ham, uning ichkariga taklif qilayotganini sezib, o‘zini hovli ichiga oldi. Kampir darhol eshikni yopdi, zulfinni tushirdi – qulfladi. Humayro kirgan hovli tor edi, biroq hovlida tut, tut tagida supa bor ekan. U supaga o‘tirib, hansirab nafas ola boshladi. Kampir unga qaradi va bu yerda o‘tirishni xavfli deb bildi:
– Qizim, tezda uyga kir! Agar seni quvib kelayotgan bo‘lsalar, hovliga mo‘ralashlari mumkin!
Humayro kampirga so‘zsiz ergashdi, uyga kirdi: dahliz va yana ikki kamtargina xona bor ekan. Xonalarda biror bezak yo‘q, yerga sholcha to‘shalgan, ko‘rpa, lavh. Devorga o‘yilgan tokchada Qur’on.
Humayro o‘tirib nafas rostladi. Kampir suv ko‘tarib kirdi.
– Voy qizim-a, yukli ekansan-ku! Suvdan ich! – dedi.
Humayro “Bismillah!” deb pichirlab suvdan bir ho‘pladi, kampir cho‘kka tushib o‘tirib olgan Anas va Sumayyaga ham suv ichirdi. Keyin Humayroga yuzlandi:
– Nima bo‘ldi, qizim?
Humayro og‘iz juftlagan ediki, tashqaridan eshikning gursillab urilgani quloqqa chalindi. Kampir chiqdi. Borib ko‘cha eshigini ochdi. Yosh ingliz askari qarshisida munkillagan va hassaga tayangan kampirni ko‘rdiyu, ortga burildi. Kampir eshikni qayta yopib, uyga kirdi.
– Homilang necha oylik? – dedi Humayroning qarshisiga o‘tirib.
– Olti oylik...
– Alloh omon qilsin! – dedi kampir.
Humayro kampirning uyida qoldi.
– Nima bo‘layotganini men bilmayman, – dedi kampir. – Kofirlarning lashkari shahrimizni harob qildi. Bizning davlat nega ularni kiritdi, hayronman. Ohimizni eshitadigan bu olamda hech kim yo‘q, qizim. Allohga duo qilib o‘tiribmiz. Qo‘shnilar bilan gaplashgani yuraging bezillaydi. Har safar bir shumxabar! Bu inglizlar birovning qizini o‘g‘irlaydi, birovni otadi, birovni zo‘rlaydi, birovning ulovini tortib oladi! Ular shaharda besh oyki, xohlagan ishini qilib yuribdi. Alloh bu kofirlarni xor qilsin! Sen anavi itni otib to‘g‘ri qilgansan! Bizning mujohidlarimiz qaerda qoldi! Qachon kofirlarning aqlini kiritib qo‘yisharkan!
Kampirning gaplari telba-teskari chiqishini Humayro kechga borib payqab qoldi. Keksa ayolning aqli zaifroq edi. Zaruriy ehtiyojlarni tushunadi, har bir ishini to‘g‘ri bajaradi, dilozorlik qilmaydi, lekin gap-so‘zlari sog‘lom odamnikidan boshqacha. Gaplari yolg‘on yoki chinligini ajratish qiyin. Uning telbaligini mahallasidagi hamma biladi.
Shomdan keyin kimdir taom keltirdi. Ichkariga kirib, uyingizni tozalab beray, dedi. Kampir uni eshik tagidan haydadi.
– Uyimga kirmaysan! Kirsang, ovqating bilan boshingga solaman! – dedi. Kelgan odam kirmadi. Kampir ovqatni ko‘tarib keldi. Dasturxonga qo‘ydi.
– Yeb olinglar! – dedi mehribonlik bilan. – Qo‘shnim. Kiritmadim. Hozir odamlarga ishonch yo‘q. Amerikaliklar dollar ko‘rsatsa, seni sotib yubormasin!
Kampir xuftonni sidqidildan o‘qidi. Keyin tezda uxlab qoldi.
Humayro hovlini aylandi, sharoiti bilan tanishdi: eski o‘choq, qozon. Kamtarona tahoratxona. Devorlar ko‘chgan. Quvurdan suv jildirab oqadi.
Anas va Sumayya kampirning pinjiga kirib uxlab qolishdi. Humayro dahlizda o‘tirib, lavhga Qur’onni qo‘ydi, Kahfni o‘qidi. Dajjol fitnasiga yo‘liqmaslik uchun Allohdan panoh tilandi. Erining haqiga yig‘lab duo qildi. So‘ng ichkari kirdi, bir qavatli yupqa to‘shakka yonboshlab, ko‘zini yumdi. Bugun boshidan o‘tkazgani voqealarni o‘yladi... Qalbi xotirjam, xavotirdan xoli edi.
Kechaning ikki qismi o‘tgach, o‘z-o‘zidan uyg‘ondi. Bolalari, mezbon kampir uyquda. Tashqariga quloq tutdi. O‘rnidan turib o‘tirdi. “O‘lim uyqusidan tiriltirgan Allohga hamd! O‘zing kunimni ibodating va rozi bo‘ladigan amallar ila o‘tkaz!” – deb duo o‘qidi.
Tahorat olib, tahajjud o‘qidi. Zikrga cho‘mdi. Osmonda uchoqlar uchardi, bir marta gumburlagan tovush ham keldi; ingliz askarlarining ham gapirganlari havoda uchib yurgandek edi. Lekin zikr go‘yo qanotli farishta qiyofasiga kirib, uning qo‘llaridan tutdi va bu talotum dunyodan halovat olamiga olib chiqdi.
Fajr azoni yangradi.
Humayro kampirni uyg‘otdi. Kampir uyg‘ongisi kelmayotgan yosh boladek g‘ingshidi.
– Fajr vaqti, ey ona! – dedi pichirlab Humayro.
Kampir “yarq” etib ko‘zlarini ochdi va tezda o‘tirib oldi.
– Fajr? Subhanalloh! – dediyu, o‘rnidan turdi.
Humayro bolalarini ham uyg‘otdi.
Namozni ado etdilar.
Bir oylar o‘tdi. Humayroning vujudi og‘ir edi. Olti oy davomida homilasining biror mashaqqatini sezmadi, biroq ne ajabki, oxirgi bir oyda o‘zini behad og‘ir sezdi. Bir kuni tongga yaqin achchiq og‘riqdan uyg‘ondi. Terga botgan edi. Uning ingrog‘idan kampir ham turdi. Chiroqni yoqdi.
– Alloh-Alloh! Alloh seni asrasin! Bolang tug‘ilmoqchi! Hali vaqt bor emasmi? – dedi.
Humayroning javob berishga majoli yo‘q edi. Og‘riq iztirobi ko‘zining ichidagi yoshlarni tashqariga quya boshladi.
– Qo‘rqma! Inshiqoq surasini o‘qi! Men juda tajribali doyaman!
Humayro kampirning nima deb gapirayotganini uncha tushunmasa-da, Inshiqoqni o‘qi deganini ilg‘adi. G‘ujanak bo‘lib olib, Inshiqoq surasini pichirlay boshladi.
...Kampir doyaman, deganida to‘g‘ri aytgan, shekilli, Humayroning ko‘zi oson yoridi. Tug‘ruqolda bo‘lgan azob naqadar shiddatli kechgan bo‘lsa, bolaning dunyoga kelishi shu qadar yengil o‘tdi. Humayro chaqaloqning yig‘isidan uning tug‘ilganini bildi. Kampir uning kindigini kesdi, matoga o‘radi va darhol onaning ko‘kragiga qo‘ydi...
Humayro uch kun yotdi. Tura olmadi. Kampir esa uning xizmatini qildi. Garchi keksa ayolning esi kirdi-chiqdi, gapi o‘ng-ters bo‘lishiga qaramay, biror ishda xatoga yo‘l qo‘ymadi. Humayro ham ona kabi mehr ko‘rsatayotgan bu ayolning aqli zaifligini yoddan chiqardi. Uning xayolida bu kampir kabi yaqin inson yo‘q edi dunyoda.
Uch kundan so‘ng Humayro o‘rnidan turdi, kampir har kuni uyidagi qora undan atala tayyorlab berdi. Humayro o‘g‘il ko‘rgan edi. O‘g‘liga nima ism qo‘yishni bilmasdi.
Anas ukasini tug‘ilgan kuniyoq qo‘liga oldi. Ko‘tardi.
– Oyi, – dedi u xuddi katta odamlardek. – Ukamga Said deya ism qo‘yaylik!
– Said... – dedi horg‘in jilmayib Humayro. – Xo‘p, o‘g‘lim.
Anas ukasini quchoqlab o‘ng qulog‘iga shivirlab azon, chap qulog‘iga esa takbir aytdi. So‘ng:
– Ey mening ukam! – dedi ko‘zlarini yumib, bir parchagina bo‘lib uxlab yotgan begunoh go‘dakka qarab. – Sening isming Said ibn Muhammad Tolha!
Anasning egnida kulrang ko‘ylakcha, uzun – tizzasiga tushadi, sochlari yaqin-orada olinmagani – o‘sib yelkasigacha tushgan, hatto, quloqlarini yopgan. Qop-qora sochlar ichidagi oppoq yuzi tunda porlagan oyga o‘xshaydi. Peshonasiga tushgan jingalalar orasidan ko‘rinib turgan oq joylari go‘yo yulduzlar. Beg‘ubor bolakayning chaqaloq ukasiga azonu takbir aytib, ism berishi uni Humayroning nazdida yanada go‘zallashtirib, yanada nurlantirib yubordi. Beixtiyor qalbidan “Alhamdulillah!” dedi.
Yangi mehmonning tashrifidan to‘rt kun o‘tib, beshinchi kun eshikdan beshta ingliz askari bostirib kirdi. Ularning nima qidirayotgani noma’lum. Negadir hovlining har burchagiga danak yo‘qotgan jinnidek alang-jalang qilar edilar. Kampir ularning qarshisiga uy ichidan uchib chiqdi.
– Hoy, mening uyimda nima bor? Ketinglar! – deb bitta gapni takrorlayverdi. Askarlar unga e’tibor berishmadi. Keyin uyning ichiga yurishdi. Uy ichida esa... Humayro to‘rda Saidni quchoqlab, bir yonida Anas, ikkinchi yonida esa Sumayya bilan o‘tirardi. Saidni tizzasi ustiga yotqizib, tepkisiga barmog‘ini qo‘ygani – o‘qli to‘pponchani tizzasi ustiga yopilgan ko‘rpaning ostida mahkam changallagan edi.
Kampir eshik oldiga turib qo‘lini ikki yoqqa cho‘zdi:
–  Senlarni uyimga kiritmayman! Ket, hammang!
Askarlardan biri yuzini ijirg‘anib chetga burdi va qo‘lini musht qilib, bor kuchi bilan kampirning jag‘iga urdi. Kampir “hiq” degan ovozni chiqarib, ostonaga sulayib yiqildi. Ikkita askar uni sudrab chetga olib qo‘ydi va uchtasi ichkariga kirdi. Ular uy to‘rida qop-qora chodra ichida, ko‘zlari ustiga ham qora to‘r tortgan ayolni o‘tirganini ko‘rdilar.
– Iya, kampir mana buni himoya qilibdi-ku! – dedi askarlarning bittasi.
– Bu yoshroq, shekilli! – dedi ikkinchisi.
– Hozir yuzini ochaman! – deb uchinchi Humayroning ustiga bostirib bordi. Humayro “Now I will open her face!” – inglizcha jumlani juda yaxshi tushundi va to‘pponchani ko‘rpa ostidan chiqardi, o‘ziga qarab kelayotgan askarga qarata tepkini ikki marta ketma-ket bosdi. Birinchi o‘q askarning soniga tegdi. Ikkinchisi esa tegmadi. U ixrab tizzalab qoldi va so‘kindi. Qolgan to‘rtta askar esa quturdi. Och bo‘ridek Humayroning ustiga otildilar. Humayro ularga ham o‘q uzishga harakat qildi. Lekin bir zumda uning qo‘lini qayirib, tashqariga sudradilar. Said big‘illab yig‘ladi. Anas ham otasi bergan to‘pponcha bilan askarlarga qarata o‘q otdi. Lekin o‘qlar tegmadi. Bir askar bolaning yuziga shapaloq urdi. Anasning ko‘zi tinib, yerga yiqildi.
Humayroni sudrayotgan askar uni hovli o‘rtasiga siltab uloqtirdi. Uyning devori tagida kampir hamon behush yotardi. Labidan qop-qora qon sizib chiqayotgan edi uning.
Humayro bir amallab o‘rnidan turdi. Yuzini shoshib berkitdi. Oyog‘i yaralangani bilan jami to‘rtta amerikalik Humayroning qarshisiga tizildilar.
– Ey xotin! – dedi biri. – Bundan bir oylar avval bir ayol qo‘limizdan qochdi. Ustiga ustak, bir askarimizni otib ketgan. Bu sen emasmisan?
– Nega tergov qilyapsan? – dedi ikkinchisiga unga qarab. – Qo‘limizda turibdi, tayyor. Ishni bitiraylik-da, ketaylik.
– Ayol zotini ko‘rmagandek, shoshilma! – deb jerkidi boshqasi. – Qayoqqa shoshasan! Balki, u o‘z ixtiyori bilan bizga qo‘shilar!
Askarlar xoxolashdi.
Humayro yoshli ko‘zlarini samoga tikdi. Qalbi parcha cho‘g‘dek qizidi.
“Robbim! Yordam ber! Robbim! O‘z holimga tashlama! Robbim, yordam ber!”
– Sen juda jasur ekansan. Hatto, qurol ishlatar ekansan!
– Qaysar baytallar jonning huzuri!
– Xo‘p, desang, biz bilan bo‘l! Keyin biz bilan yur. Bo‘linmamiz ichida qolasan. Seni Yevropa yo Amerikaga chiqarib yuboramiz. Islom jangarilaridan ko‘rgan azoblaringni aytib bersang, bas!
– Katta narsa va’da qilma! – e’tiroz bildirdi boshqa askar unga.
– Bundan osoni bormi? Shunchaki, bizning ko‘nglimizni xush qil! Biz guruh bo‘lib ishlashni sevamiz! – davom etdi bunisi e’tirozga e’tibor bermay.
– Siz musulmonlarga ham bu madaniyatni yetkazsak, deymiz!
Humayroning toqati toq bo‘la boshladi. Uy ichidan Saidning yig‘isi yanada balandladi.
– Bu ko‘nmayapti-ku!
– Balki tilimizni tushunmas!
– Biz esa arabchani bilmaymiz-ku!
– Zo‘r yo‘li bor! – dedi boshqasi. – Chaqaloqni olib chiq! Hammasiga ko‘nadi!
– To‘xta! – dedi hayqirib Humayro. Uyga kirayotgan askar to‘xtadi.
– Bu inglizchani bilar ekan! – dedi boshqasi. – Ayni muddao! Qani, xonim, so‘zlang! Ochiq savdo: bizga tanangizni berasiz, biz sizga bolangizni, hayotingizni va erkingizni beramiz. Taxminan ikki oylarda sizni Islom teroristlaridan, Suriya armiyasi askarlaridan jabr ko‘rgan ayol o‘laroq dunyoga tanitamiz. Kamera qarshisida bechorahol bo‘lib yig‘lab berasiz. Ikki oy ichida askarlarimizning ko‘nglini xushlaysiz. Buning sira yomon tomoni yo‘q.
– Meni ham, bolalarimni ham ot! – dedi Humayro. – Ko‘z o‘ngimda bolalarimni o‘ldir, keyin meni! Lekin sening bu taklifingga zinhor rozi bo‘lmasman!
Amerika askarlari ayolning shiddat bilan va ingliz tilida bu qadar ravon so‘zlashidan hayratga tushdilar.
– Juda qo‘rqmas  ayol ekansan! Lekin bu gaplaringni turklar yo xitoyliklarning badiiy filmlarida suratga tushganingda aytasan. Bizga o‘yin qilma! – dedi ulardan biri.
– Agar yo‘q, desang, nima bo‘lishini bilasanmi? Avval sendan bahramand bo‘lamiz, qolaversa, biz bolalardan ham rohatlanishni bilamiz. Hammasiga guvoh bo‘lasan. Keyin bitta-bitta itday otib tashlaymiz.
– Unday qilmaymiz, bu yengil. Mana bunday qilsak-chi! Bolalardan lazzatlanamiz, keyin ularni shu yerning o‘zida tiriklayin yoqib yuboramiz. Keyin ayolning o‘ziga navbat keladi.
–  Bu ancha mantiqli taklif! – deb ma’qulladi hammasi.
– Alloh senlarga kifoya qilsin! Alloh bizni tashlab qo‘ymaydi! – dedi Humayro bor ovozi bilan. Va ikki qo‘lini osmonga ko‘tarib, hayqirdi: – Yo Alloh! Yo Alloh! Yo Alloh!
  </item>

        <item>
    Humayro tinmay “Yo Alloh!” deyaverdi, uning bu sasi osmondan kelayotgan guldirakka qorishib ketdi: qandaydir harbiy uchoq soya solib o‘tdi. Uni amerika askarlari tanidi, shekilli, qiy-chuv qilib yuborishdi, qo‘llaridagi qurolni ham unutib, o‘zlarini yerga otdilar. Bu bejiz emas ekan, chunki osmonni bunday uchoqlar to‘ldirib yubordi. Ingliz askarlari esa sirlangan tovoqqa tushib, mushukdan qochayotgan sichqonlardek yerdan u yoqdan bu yoqqa yumalashar, bir-birlarining ustiga chiqib, tushishardi.
Humayroda ularga e’tibor bermoq uchun vaqt yo‘q, uy ichiga yugurdi. Anas o‘ziga kelib, ukasi Saidni ko‘tarib olibdi. Sumayya esa kipriklarini pirpiratib, akasining pinjida.
Humayro Saidni ko‘tardi, Anas va Sumayyani ergashtirib, tashqariga chopdi. Ayni shu damda atrofga bomba yog‘ila boshladi. Ketma-ket bo‘layotgan gumburlash quloqlarni batang qildi, to‘lqinlar zarbidan oynalar sindi, devorlar quladi. Humayro chiqishi bilan uyning orqa tomondagi devor yiqildi.
Kampirni tashlab ketish mumkin emas! Humayro chang-to‘zon ichida kampir tomonga talpindi. Biroq... keksa ayolda tiriklik alomatlari yo‘q! Uning joni uzilibdi!
Endi bu yerda qolish mumkin emas. Humayro hovliga qaradiyu, guvala devorlarning yerda sochilib ketganini ko‘rdi. Amerika askarlari duch kelgan tomonga tiraqaylayotganini arang ilg‘ab qoldi.
Ayol nima qilarini bilmay ko‘chaga yugurdi. Havoda g‘uvillab yurgan uchoqlar amerikaliklarning qarorgohlarini mo‘ljalga olayotgan edi, aslida. U yerda bo‘layotgan portlashlar esa butun shaharni larzaga solmoqda.
“Astag‘firulloh! Astag‘firulloh!” – degan ko‘yi Humayro ko‘chaga chiqib, to‘xtab qoldi.
Besh daqiqada bombalash to‘xtadi. Biroq atrofdagi aksar uylar qulab, mahalla xaroba tusiga kirdi. Gumburlash tinishi bilan chinqirgan, yig‘lagan ovozlar eshitila boshladi. Qaerdadir itlar ulidi. Yeru osmon quyuq chang va tutunga to‘ldi. Humayro yo‘taldi. Etagidan ushlab olgan ikki bolasiga bir parchadan mato uzatib, og‘iz-burningizni yoping, dedi. O‘zi esa Saidning og‘zi va burnini avaylab berkitdi.
Ular joylarida qimirlamay turib qoldilar. Yigirma daqiqalarda chang va tutun tarqaldi. Quyosh ko‘rindi. Yo‘lda turli ulovlarda yuzlarini ro‘mol bilan yopgan, qo‘llarida avtomat tutgan va soqollari yuzini qoplab, sochlari bo‘ynigacha tushgan jangarilar ko‘rindi. Ular g‘alaba bilan shaharga kirib kelayotgan edilar. Qo‘llarini baland ko‘tarib, “Allohu akbar! Allohu akbar!” – deb hayqiradilar.
Shunday ulovdagilardan biri Humayroni yo‘l chetida qotib turganini ko‘rib, qo‘li bilan u tomonga ishora qildi. Ulov Humayroning oldiga kelib to‘xtadi. Qo‘li bilan ishora qilgan odam Humayroga yaqinlashdi, qizil dumaloq gulli mato berkitgan yuzini ochdi:
– Assalomu alaykum va rahmatulloh! Muslima singlim!  – dedi muloyim ovozda. Jangarining soqol qoplagan yuzi mehribon tabassumli edi. – Uyingiz bormi? Kimingiz bor? Nima uchun ko‘chadasiz?
Qo‘lida avtomat tutgan va kelbatli bu yigitning shafqatli sasi va o‘zgacha salobati bor edi, uning gapirishi bu yerning lahjasida, balki, umuman, keng tarqalgan arab shevalarida emas edi, u mumtoz tilda, har bir harakat va maxrajni o‘z o‘rniga qo‘yib gapirar edi.
– Va alaykum assalom va rahmatulloh! – dedi Humayro ko‘zini yerga tikib. – Biz biroz zulm ko‘rdik. Na uyimiz, na molimiz yo‘q! Allohdan bo‘lak hech kimimiz va hech narsamiz yo‘q!
– Alloh hammamiz uchun eng buyuk va ishonchli Vakildir! Allohu akbar! – dedi jangari. – Ijozat bersangiz, Allohning izni bilan Sizga ko‘mak bersam...
– Alloh rozi bo‘lsin! – dedi Humayro darhol. – Erimni amerikaliklar bir oy avval asir olgan edilar. Kofirlar o‘zlari o‘rnatgan anavi chegarada erimning qo‘llarini qayirib ketishdi. Hozir u shu atrofda biror joyda bo‘lsa kerak. Ismi Muhammad Tolha. Mening ismim Humayro. Mayadindanmiz. O‘g‘lim Anas va qizim Sumayya. Qo‘limdagi bolamni bir hafta oldin dunyoga keltirdim. Ismi Said. Erimni topishga yordam bering! Allohim Sizni bu ishga sababchi etsin!
Jangari Humayroning gaplarini diqqat bilan eshitdi va eslab qoldi:
– Siz Humayro, eringiz Muhammad Tolha, Mayadindan keldingizlar. Farzandlaringiz Anas, Sumayya va Said. Juda soz. Men surishtirib ko‘raman. Sizni mana bu ulovda sokinroq bir joyga eltadilar. U yerda muslima opa-singillarimiz Sizni parvarishlaydilar, inshaAlloh. Darvoqe, mening ismim Sayfulloh. Biz Islom uchun kurashga chiqqanlardanmiz. Arab emasman, ajamman. Ajam yurtlardan kelganman. Sizni eltajak joyimizda har kim ko‘makka shay, – Sayfulloh shunday deb ulovdagilar qaradi: – Tushinglar. Biz bu yerlarni tekshiramiz. Yusuf, sen muslima opamizni baytul unsga olib bor! Keyin o‘zing u yerdan birodarlarni olib kel!
Humayro bolalari bilan ulovga chiqdi. Yusuf o‘rta bo‘yli yigit ekan, u ham yuzini qora mato bilan to‘sib olgan. Ulov o‘t olganda Sayfulloh tashqaridan turib, faqat Humayro eshita oladigan qilib savol berdi:
– Kechirasiz, opa, bir savol so‘rayman, ayblamaysiz, inshaAlloh. Mayadindan nega ketdingiz? U yerda kofirlar yo‘q edi-ku!.. U yer bugun musulmonlar butkul qo‘lida!
Humayro darhol javob berdi:
– Bu erimning qarori. U bilmasa, biror ish qilmaydi.
– MashaaAlloh! – dedi Sayfulloh kulib. So‘ng Yusufga buyurdi. – Hayda!
Ulov shaharni kesib o‘ta boshladi.
Yarim soatlardan keyin shaharning g‘arbiy chekasiga borib to‘xtadi. Ko‘chaga chodirlar tikilgan, tashqarida bolalar o‘ynar, odam ko‘p. Ularning barchasida qurol – qaysidir jihod jamoasiga mansub ekanliklari aniq edi.
Humayroni yoshi ulug‘roq bir ayol kutib oldi.
– Biz Alloh uchun o‘zimizni baxshida qilganmiz, – dedi ayol Humayroni boshlab borarkan. – Biz mujohid va mujohidalarmiz. Erlarimizga ergashdik. Islomning qadimiy yurtlarini kofirlar, tog‘utlar qo‘lidan qutqarib, Allohning dinini oliy qilmoq maqsadimiz. Bu yo‘lda o‘lmoq – maqsadimiz, kofirlar jonini olmoq – sharafimizdir, inshaAlloh. Biz arab va ajamni farqlamasmiz. Biz uchun insonlar yo muslim, yo kuffor! Vassalom! Shu choqqacha yuzlab jihodlarga kirdik, yuzlab shahidlar berdik, yuzlab mushrik va tog‘utlarni o‘limga jo‘natdik, Alhamdulillah. Alloh o‘z diniga nusrat yog‘dirmoqda. Yer yuzini, albatta, Islom zabt etajak!
Ular bir chodir qarshisiga kelib to‘xtadilar.
– Bu chodir Siz va bolalaringiz uchun, Humayro, – dedi ayol. – Qanday kamchilik bo‘lsa, chaqiring, darhol yetib kelaman. Sizga hali qo‘l telefoni beraman, inshaAlloh. Qani, kiring chodirga, marhamat.
Chodir kenggina ekan. Yosh bola yotishi uchun yog‘och belanchak, ko‘rpa, to‘shak, bir chetda javon, uning ichida turli idish va tavoqlar. Chodirning o‘rtasiga qo‘lbola fonus ilingan.
– Fonusni shomga yaqin yoqasiz, chodirni yoritadi. Elektrdan ko‘ra bu maq’ul, – dedi ayol tushuntirib. – Siz joylashing. Bu yerda ayollar uchun kiyimlar, bu yerda yuvinish uchun sovun, misvok, mushk. Alloh qodir qilgan darajada sharoit hozirladik. Qorningiz och emasmi? Tashqariga chiqsangiz, oshxona qaerda, desangiz, aytib yuborishadi. Hech tortinmang.
Ayol chiqib ketdi. Humayro yerga to‘shalgan ko‘rpaga holsiz o‘tirdi. Yuzlari chang bo‘lib, bir so‘z aytmay onasiga qarab turgan bolalariga qarab g‘amgin jilmaydi. Aslida, u g‘amgin jilmaymoqchi emasdi, lekin chin dildan sevinishning imkoni yo‘q, zotan. Humayro birinchi galda bolalarini yuvintirib, qorinlarini to‘ydirishi kerakligini o‘yladi...
Kechga borib chodirlar atrofi gavjumlashdi. Xufton namozini o‘qigani hamma masjidga yo‘l oldi. Humayro juda charchagan. Chodirda xuftonni ado qildi, bolalarini yotqizdi, ustlariga yopinchiq yopdi, Saidni emizib, to‘ydirgach, belanchakka solib tebratdi.
Chodirni g‘aribona, buyumlari faqirona, aslida. Lekin Humayroga shu holning o‘zi bag‘oyat qadrli ko‘rindi. Bugungi halokatdan omon chiqqani, nomusi va sha’nini saqlagani uchun Robbisiga shukurlar, hamdlar ayta-ayta ko‘zi ilindi...
Masjid emish. Humayro masjid xonaqohida namoz o‘qish niyatida yurar emish. Xonaqohda halqalar – har halqada o‘n-besh yigirma chog‘li inson o‘z shayxidan va’z tinglaydi. Ularning ovozi bir-birini kesib o‘tmas, nasihatlari bir-biriga xalal bermasdi. Humayro  halqalardan biriga borib o‘tirmoqchi bo‘ldi, lekin hammasi erlar! Ayollar uchun yo‘qmi? Halqaga qo‘shilishdan avval ikki rakat tahiyati masjid o‘qishi kerak.
Xonaqohning o‘rtasiga yog‘ochdan qo‘lpanjaralar qo‘yilgan ekann, ya’ni ularni ko‘tarib u yoqdan bu yoqqa olish mumkin. Nega xonaqoh ikkiga ajratilibdi? Humayro hayron bo‘lib bordi, panjara orasidan ayollarni ko‘rdi. Ha, bu yoq ayollar uchun ekan. Lekin ularning halqasi yo‘q-ku! Ayollar ilm bilan emas, ibodat bilan mashg‘ul!
– Qizim! – bu ovozdan Humayro cho‘chib, qaradi. Qarshisida nuroniy va go‘zal bir ayol unga tabassum bilan boqib turardi. – Qizim, sen biror halqaga qo‘shilishdan avval Allohdan sirotul mustaqimni so‘ra! To‘g‘ri yo‘lga yo‘llashini so‘ra, maylimi? Allohdan o‘zingga xayrlisini so‘ra. Chunki bandaning aqli to‘g‘ri yo‘lni bilishdan hamisha ojiz, Alloh unga yo‘l ko‘rsatmasa, aqli yo‘l topa olmas! Sen yaxshi deb bilganing, balki yomondir! Yomon deb bilganing, balki yaxshidir!
– Bu qay yer? Siz kimsiz?
Ayol kuldi:
– Bu Aqso masjidi, men payg‘ambar Iyso alayhissalomning onasiman, Maryam!
Humayro uyg‘ondi. Chiroq xira nur sochyapti. Tashqari jimjit. Humayro belanchakka qaradi: Said uxlayapti. Anas va Sumayya ham uyquda.
Qandayir ichki hayajon Humayroni tashqari chiqardi.
Chodirlar oralab yurgan qurolli yigitni ko‘rdi.
– Muammo yo‘qmi? – deb so‘radi u.
– Yo‘q, – dedi Humayro va ayollar tahoratxonasiga yo‘naldi.
...Chodiriga qaytgach, joynamoz ustida qiyomga turdi. Allohga qalban yolvorib, tahajjud niyati bilan ko‘lini tahrima takbiri uchun ko‘tardi...
...Ertalab chodirga Muhammad Tolha kirib keldi.
Humayro buni kutmagan edi. Muhammad Tolha ayoliga bu safar ko‘p tushuntirish bermadi.
– Ketamiz, tayyorlan, – dedi. Humayro ortiqcha savolga tutmay, “Xo‘p!” – deb tezda narsalarini yig‘ishtirishga kirishdi. U, albatta, Muhammad Tolha va Sayfulloh o‘rtasida bir necha soat davom etgan suhbatdan bexabar. U faqat eriga itoat etishi lozimligini yaxshi biladi.
Kecha oqshom Muhammad Tolha qamoqdan ozod qilindi. Sayfullohga Muhammad Tolha Humayroning eri ekanligi ma’lum bo‘ldi.
– Siz Mayadindan ekansiz, birodar, – dedi Sayfulloh u bilan o‘z qarorgohida suhbat boshlab. – U yerda hukumat bizning qo‘limizga o‘tgan pallada, nima uchundir, hijratni ma’qul ko‘ribsiz. Agar amerikaliklar Sizni qamoqqa tiqmaganlarida, ayolingizni mazluma bir holda qutqarmaganimizda ulardansiz, deb o‘ylagan bo‘lardim. Nega jihod maydonini tark etmoqdasiz?
Muhammad Tolha sukut qildi. Keyin boshini ko‘tarib, Sayfullohga tikildi.
– Birodarim, – dedi benihoya dardli sas bilan. – Siz jihod maydoni deb hisoblayotgan maskanlar haqida zinhor bunday o‘ylay olmayman. Bu joylar begunoh musulmonlarning qoni daryo bo‘lib oqayotgan bir o‘lka, xolos.
Bu gap Sayfullohga yoqmadi.
– Tushunmadim... – dedi rangi o‘zgarib.
– Bir musulmon o‘laroq so‘zlarimni so‘ngiga qadar tinglang! – dedi Muhammad Tolha ovozini ko‘tarib. Uning tovushida bir shiddat uyg‘ondi. – Bu ulkan fitnadir. Men haqiqatlarni Allohim anglatgani uchun yurtni tark etmoqdaman. Sizlar Islom davlati, deb nomlaganingiz dahshatli qirg‘in o‘chog‘idir. Sizlar Islom davlati deya, qo‘yilgan bir tuzoqqa ilindingiz. Bu tuzoq Yer yuzidagi minglab musulmon yoshlarini o‘z domiga tortayotir. Siz qilayotgan ishlarning hech biri shariat amriga muvofiq emas. Abubakr Bag‘dodiyning xutbalari, musulmonlarining tuyg‘ulariga, hissiyotlariga qilayotgan hujumlari bir aldovdir.
– Sen bizning amirimiz haqida bu so‘zlarni aytishga qanday jur’at etyapsan! – Sayfulloh sapchib o‘rnidan turdi va avtomatini Muhammad Tolhaga o‘qtaldi.
– O‘zingni bos, birodar! Ehtimol, sen unga bay’at qilgandirsan, lekin men emas! Birgina so‘zim uchun, holbuki, kufr yo shirk keltirmadim, meni –Islomda bo‘lgan bir musulmonni o‘ldirishga shaysan! Bu iymon amrimi?! – o‘tirgan joyida hayqirdi Muhammad Tolha. – Men o‘limdan zarracha qo‘rqmayman. Kelishim Allohdan, borishim Allohga! Uning rahmati va mag‘firatidan zinhor umid uzmasman! Lekin senga, sen kabi birodarlarimga haqni yetkazmog‘im shart! Meni tingla. O‘ldirishni istasang, albatta, o‘ldirishga vaqting bor!
Sayfullohning yuzlari g‘azabdan pir-pir uchdi, soqollari titradi, yuzi qizarib, qo‘rqinchli tus oldi, ko‘zining oqiga qon tepdi. Biroq Muhammad Tolhaning shiddati uni bosdi. Joyiga o‘tirdi.
– Astag‘firulloh, de, birodar! Astag‘firulloh! – dedi Muhammad Tolha. – Zotan, bir mo‘minni otib o‘ldirishingga bir bahya qoldi. Sizlar kofirlarga hujum qilyapmiz, deb qadim Shom yurtlarida o‘chmaydigan olov yoqdingiz. Millionlab oilalarni o‘z makonidan ayirdingiz. Qurbon bo‘layotganlarning soni ham, sanog‘i ham yo‘q. Xarobaga aylanayotgan shaharlarga boqing. Siz Assadni ayblaysiz, Amerikani ayblaysiz, Rossiyani ayblaysiz, Turkiyani ayblaysiz, sizlarda aybu nuqson yo‘qmi?! Siz tomonda bo‘lmagan hammani kufr va shirkda sanaysiz. Siz Alloh Yerga nozil qilgan Buyuk Islomni emas, o‘z nafsingizga maqbul bo‘lgan shaxsiy Islomni Yer yuziga yoymoqchisiz. Amin bo‘lingki, agar dunyoda Sizga qarshi chiqadigan biror kuch bo‘lmaganda ham, nusrat va zafar qozonmas edingiz. Chunki ishning avvali fitna bo‘lsa, keyini dini sust va ehtirosli yoshlardan va ilmdan bexabar johillar guruhidir. Sizlar Shomda, Iroqda bu qirg‘inlarni qilish bilan mamlakat himoyalarini buzib chil-parchin etasiz, hayajoningiz olovida, tuyg‘ularingiz chaqmog‘ida o‘zingizni ham, xalqingizni ham kuydirib halok etasiz!
– Asossiz so‘zlar! – dedi Sayfulloh. – Men o‘z amirlarimga itoat qilaman va ularning hammasi sodiq insonlar. Safimizga kelayotganlar esa ixlosli yigitlar.
– Amirlaringizga itoat qilasiz, biroq ularni tanimaysiz! Aminmanki, sen bu yerdan emassan. Sen Shom tuprog‘ida Shom suvini ichib, uning havosidan nafas olib ulg‘aygan emassan. O‘zing ergashib kelgan, da’vatlariga javob berganing odamlarni hozir ham tanimaysan. Seni maydonga keltirdilar, dinning bir qismidan dars berdilar: tuyg‘ularing yondi; mashq qilding: mushaklaring kuchga to‘ldi; ayollarga erishding. Endi esa Islom uchun jihod qil, deb aytdilar. Lekin sen o‘z amirlaringga ruhan begonasan. Ularning tepasida kim turibdi, hatto, Abubakr Bag‘dodiy qaerdan chiqib kelgani haqida ham bilmassan. Inson shu qadar sodda bo‘lurmi? Musulmon shu qadar go‘l bo‘lurmi?! Bir-biriga tabassum bilan “Birodarim!” – deb yurgan bu yigitlar hayotda nimani ko‘rdilar? Yoshlari o‘n sakkizda. O‘ttizga ham to‘lmabdilar. O‘zlarini shahid etmoqni, jannat hurlaridan bahra olmoqni istaydilar. Yo Alloh! Musulmonning qonini to‘kmoq bilan, musulmonning o‘qidan o‘lmoq bilan shahodat qo‘lga kirurmi?! Bugun bu shaharni amerika qo‘shinidan ozod qildik, deyapsiz. Holbuki, qo‘llayotganingiz qurollar o‘ta sodda, uchirayotgan uchoqlaringiz behad eski! Ularni qachongacha qo‘llay bilursiz? Dunyoning qudratli davlatlari to‘lqinlanib, ko‘pirishingiz uchun qo‘yib beradi. Hatto, siz bilmaysiz – o‘zlari sizni qurol bilan ta’min etadilar. Sukut bilan boqadilar. Siz esa buni nusrat fahm qilasiz. Yonasiz, kuyasiz. Masjidlarni shirk aralashdi, deb buzasiz. Musulmonlarni, e’tiqodi to‘g‘ri emas, deb so‘yasiz. Asirlarni  qasos deya yoqib yuborasiz. Qul bozori tiklaysiz. Dinorlar ishlab chiqarasiz. Vazirliklar tashkil etasiz. Nazdingizda, Islom davlati shu bilan barpo bo‘lur. Sizga bu ishlarni qilishingiz uchun sharoit beradilar. Butun boshli o‘lka yerlarini siz uchun teatr sahnasi o‘laroq tortiq etadilar. Bu sahnada bir rol o‘ynayotganingizni bilmay qon to‘kish va vayronkorlikda davom etasiz. Turli tasvirlar tayyorlaysiz, Yer yuziga Islomni joriy qilish haqida lof urasiz. Qalbingizda muhabbat, shijoat jo‘shadi, go‘yo. Lekin bularning hammasi aldamchi bo‘lsa-chi?! Bularning hammasi shayton ko‘rsatib turgan bir o‘yin bo‘lsa-chi?! Islom qo‘lni ko‘ksiga qo‘yish va birodariga bir marta yordam berish bilan barpo bo‘lmaydi. Musulmonlarga Yer yuzida zulmlar bo‘layotgani haqida bong urasiz. Jihodning yo‘qligidan, jihod to‘xtagani uchun shunday bo‘ldi, deb hammaga tushuntirasiz. Bu yo‘lda o‘lish bizning sharafimiz, deysiz. Birodarim! Lekin orangizda necha kishida qanday ilm bor?! Qur’on tafsirini bilasizmi? Hadis sharhlaridan xabardormisiz? Siz Shomda o‘tirib, Osiyo diyorlari uchun fatvo topasiz. Sizlar odamlarning qalbini hurmatlamassiz. Sizlar insonlar nafsining naqadar murakkab yaratilgani haqida o‘ylamassiz. Oddiy gapni oddiy tushuntiramiz, tushunmasa, otamiz, o‘ldiramiz, Yer yuzini kofirdan tozalasak, din oliy bo‘ladi, deb aytasiz!  Vallohi, naqadar ilmsizlik! Naqadar xomlik! Naqadar hikmatsizlik! Alloh bir lahzada Yer yuzini musulmonlar ixtiyoriga topshirmog‘i mumkin, qachonki musulmonlar tayyor bo‘lsalar! Rasuli akram sollallohu alayhi va sallam Islomni oliy qilaman deya umrlarini baxshida etdilar. Ul zot sahobalarning qalblarini tarbiyat qildilar, ularning nafslarini pokladilar. Ilk jihodga qadar naqadar olis bir mashaqqatni bosib o‘tdilar. Bir insonning jonini olish shu qadar osonmi?! Bu maydonga hovliqib kelgan yigitlarning nechasi yig‘laydi, ketishni istaydi, lekin sizlar ularga rahm qilmaysiz. Ular yo‘lsiz bir holga tushadilar. Qo‘rqqanlari uchun, ortlariga yo‘l qolmagani uchun qo‘llariga qurol oladilar. To‘g‘ri, hammasi shunday emas. Haqiqatan ko‘kslarida olov yonganlari bisyor, lekin ular adashganlarini idrok qilurmi ekanlar?! Men sizlarni malomat qilmayman, sizlarga hukm bermayman, lekin sizlarning ishlaringizni qo‘llamayman, bu ishlarni bas qiling, degan bo‘lur edim. O‘zim sizlar tomonga o‘tmayman va niyatimda sobit turib, yurtni tark etaman.
– Muhammad Tolha! – dedi Sayfulloh biroz sukut saqlab. – Sening iddaolaring asossiz. Sen jihod halovatini bilmaysan!
– Vallohi! – dedi Muhammad Tolha hayqirib. – Osiyodan ikki yigit kelmish. Biri sizlarga, biri boshqa jamoaga qo‘shilgan. So‘ng ikki jamoa bir-birini takfirda ayblab, bir-biriga o‘q uzdi! Jihodiy jamoa deysiz, biroq biringiz Alloh osmonda, deb ash’ariylarga raddiya berasiz, biringiz esa yana boshqa dindoshingiz nuqsonlarini izlaysiz, ming afsuski, uning haqqiga duo qilmaysiz. Hatto, o‘z haqqingizga duo qilmaysiz!
– Sen qaerdan bilasan bizning duo qilmasligimizni?! Tuhmat qilma! – dedi Sayfulloh tomirlari bo‘rtib, avtomatini mahkam ushlagan ko‘yi.
– Duo qilganingizda butun olamga shu qadar nafrat ila boqqan bo‘larmidingiz? Har bir voqeaga hikmatsizlik bilan boqasiz. Eshitganingizni, o‘qiganingizni mohiyatan anglamaysiz, bil’aks, shaklini olasiz va joriy qilmoq istaysiz! Bu naqadar xato! – dedi Muhammad Tolha. – Men to‘g‘ri yo‘ldaman, boshqalar zalolatdadir, deya taassub qilishdan ko‘ra katta xatar bormi?!
– To‘g‘ri yo‘l – bitta! Ahli Sunna val jamoa! – dedi Sayfulloh. – Boshqa har qanday yo‘l botildir. Rasululloh sollallohu alayhi va sallam shunday deganlar.
– Sollallohu alayhi va sallam! – deb salovat aytdi Muhammad Tolha va davom etdi. – MashaaAlloh! Bu, shubhasiz, to‘g‘ri gap. Lekin ahli sunna val jamoada bo‘lishning shartlari shundaymi? Nafsimiz va qalbimiz tarbiyasi qaerda qoldi? Shariatning odobi va adolati qani?!
– Biz shariat ta’qiqlagan ishlarni qilmaymiz! – dedi Sayfulloh. – Aroq yo‘q, fahsh yo‘q, lag‘v yo‘q, qimor yo‘q! O‘g‘rining qo‘li kesiladi, fohisha toshbo‘ron qilinadi. Biz shariatni shunday barpo qilamiz.
– SubhanaAlloh! – dedi Muhammad Tolha. – Qaniydi, Allohning dini shunday oson barpo bo‘lsa! Bundan oson ish bo‘lmas edi. Gap bunda emas, birodar! Islomni faqat kuch bilan o‘rnataman, deyishdan ko‘ra nuqsonlikroq bir fikr yo‘q. Shariatga majbur qilish faqat shariatsizlikni keltirib chiqaradi. Islomga odamlarni qo‘rqitib kiritish bilan odamlarni islomdan chiqarasizlar. Sizlarning bu shovqiningiz uzog‘i besh – yetti yilda to‘xtaydi. Ortingizdan minglab murdalar, xaroba shaharlar va adadsiz qochqinlar qoladi. Butun dunyo sizlarga qarshi oyoqlanadi. Chunki sizlar mehr va muhabbat qozonadigan biror ish bajarmadangiz, balki qahru g‘azab, nafrat va qo‘rquv uyg‘otadigan cheksiz amallarni qildingiz, afsus. Senga aytajak gaplarim shu! Vassalom! Bir musulmon sifatida so‘raymanki, oilam bilan bu yerdan darhol ketishimga izn ber.
Sayfulloh o‘yga cho‘mgan edi. Muhammad Tolhaning so‘zi tugagasa ham, indamadi. Faqat:
– Yusufga ayt, oilang yoniga eltsin. Shu soatdayoq bu yerdan qorangni o‘chir! – dedi. Muhammad Tolha o‘rnidan turib, tashqariga yo‘l olarkan, Sayfulloh uni to‘xtatdi. – Ey! Haqsizlik qarshisida musulmonlar sukut saqlasinlarmi?  Boshlarida zulm qilichi o‘ynarkan, bola-chaqalari xorlanar ekan, o‘zlari qul kabi ezilarkan, qo‘llariga qurol olib, dushmanlarga o‘t ochmasinlarmi? Zulmga rozi bo‘lib, bosh egsinlarmi?
Muhammad Tolha to‘xtadi. Ortga qaytib, Sayfullohning oldiga kelib, uning ko‘zlariga tik qaradi:
– Zulm va haqsizlikka bir on ham rozi bo‘lmasmiz! Lekin Allohning qadariga so‘zsiz rozimiz! Zulm qilichiga bosh egmasmiz, Allohning qadariga bosh egajakmiz! Xalifa Umar roziyallohu anhu o‘zidan madad so‘ragan lashkarboshiga: “Sen dushman qo‘shini ko‘pligidan qo‘rqma, gunohlaring ko‘pligidan qo‘rq! Gunohlardan saqlansang, Alloh seni saqlaydi va kofirlar ustidan nusrat beradi!” – deya maktub yo‘llamish. Musulmon ummati o‘zini gunohlardan qo‘riqlasa, gunohdan o‘zini saqlasa, ilm va amalni uyg‘un qilsa, Alloh zulmni sindiradi, musulmonlarni izzatlaydi, ularni balolardan asraydi. Zotan, bu ummat qudratga faqat qurol bilan emas, taqvo bilan erishgan edi. U paytda iymonu taqvodan bo‘lak boyliklari yo‘q edi, boyliklari Yer yuziga sig‘magan vaqtda esa ularning faqat shu tillo va zarlari bor edi, xolos. Biroq boylikning ko‘pligi Islom saltanatini saqlab qola olmadi. Allohdan qo‘rq, musulmonlarni sev, nafsingdan g‘olib bo‘l, vassalom! Va Allohning nusratini ko‘rib lol qolajaksan!
...Humayro boshidan o‘tkazganlarini hikoya qilib, shu nuqtaga yetib kelgan vaqtda “Urvatul vusqo” kemasi suzib borayotgan dengizda bir to‘lg‘anish boshlandi. Bu dengizning ostidan tepaga qarab kelayotgan ulkan to‘lqin edi.
Mas’ud Hasan va Jozeflar davrasida esa Umar Sayfullin afg‘onlar qo‘liga qanday asir tushganligi haqida so‘zlar edi. U qirib yuborilgan sovet bo‘linmasi ichida g‘ayritabiiy bir mo‘jiza sabab omon qolganligini aytdi. O‘liklarni tashlab, boshi oqqan tarafga qarab yurgani, o‘sha atrofdagi toqqa yaqinlab, hushdan ketgani, hushiga kelganida uni keksa dehqon topib olgani va parvarishlagani to‘g‘risida so‘zladi. Shu tariqa afg‘on yurtida besh yil qoldi u. Shu vaqt uning iymon kalimasini aytishi uchun yetarli bo‘ldi. Biroq voqealarning davomini batafsil eshitish hech kimga nasib etmadi, chunki dengizda ko‘tarilayotgan to‘fon kemani pista po‘chog‘i kabi silkitar edi.
Biror axborotda dengiz to‘foni haqida ogohlantirish bo‘lmagan edi. Kemada vahima boshlandi.
Mas’ud Hasan palubaga chiqdi. G‘arbdan kelayotgan shamol soniyama soniya kuchga kirayotgan edi. Shamolning shiddati barobar to‘lqinlar ulkan devorlardek havoga otiladi, ajdahodek og‘zini ochib, ko‘kka sapchiydi. To‘lqinlar kemani kaftida o‘ynaydi. Kema ichida tik turishning imkoni qolmadi.
Chiroq o‘chdi. Barcha aloqa vositalari ishdan chiqdi.
To‘fon shiddati uyg‘onayotgan kezda Anna Jozefning xonasiga katta mashaqqatlar bilan o‘tib oldi. Ular suratga olishni boshlaganlaridan keyin ko‘rishmagandilar...
Kema po‘rtanaga tushgandek edi: g‘arbdan kelgan to‘lqin uning bo‘yi barobar ko‘tarilsa, sharqdan kelgan boshqa dolg‘a uni ag‘darilib, cho‘kib ketishdan himoyalardi, go‘yo. Kema ichidagilar o‘lim tahlikasini yaqqol his etdilar. Qanot yo‘q ediki, uchib ketmoq uchun! Kema dengizning qo‘lida o‘yinchoqqa aylandi. Dengiz yosh bola kabi o‘yinchog‘ini u yoqdan bu yoqqa otar edi.
Bo‘lmalar ichi suvga to‘la boshladi.
Aksar odamlar biror tutqichni mahkam ushlab, kalimai shahodatni aytar edi, ba’zilar istig‘for, ba’zilar takbir ila saslanar edi.
Osmonda quyosh ko‘rinmaydi. Kema to‘lqin qo‘lida havoga ko‘tarilib, bulutlarga tegar edi, go‘yo. O‘n daqiqalarda bu silkinish kema ahlini hushdan ayirdi. Hech kimda ko‘z ochishga, hatto, biror dastakni tutish uchun quvvat qolmadi...
– Jozef! – deb baqirda shovqin ichida Anna. Jozef bo‘lmaning bir chetida o‘zini tuta olmas, ko‘z o‘ngi xiralashib, quloqlari batang bitdi. Lekin Annaning hayqirig‘ini angladi. Qo‘rquvdan quruqshagan lablar orasidan “Anna! Anna!” –  degan so‘z sirg‘alib chiqdi.
– Jozef! Men musulmon bo‘ldim! Guvoh bo‘l! Allohdan bo‘lak iloh yo‘q! Muhammad uning elchisi va bandasidir! – to‘fon suroni har qanday tovushni yamlamay yutayotgan bo‘lsa-da, Jozef xotinining nidosini angladi.
– Men... – dedi u bor kuchini to‘plab. – Men kema ajal komidan qutulsa, shu ondayoq iymon keltiraman!
To‘fon quturgandan quturar, kemada ming nafar inson hushdan ketgani uchun na qo‘rquv, na dahshatni sezmasdilar. Ular uchun duyoning muhabbati ham, ajalning dahshati ham endi ahamiyatli emas. Ular tiriklik vahmidan ozod edilar. Kema ichida jon saqlaydigan jonzotlar ham o‘lik misoli qotdilar.
Bu qancha vaqt davom etgani biror shohidga ma’lum emas, lekin ko‘zini ilk ochgan Jozef bo‘ldi. U hushi o‘ziga qaytgani onda his qilgani suyaklaridagi achchiq og‘riq, bo‘g‘zini taxir qilgan dengiz suvining ta’mi edi. Sur’atli lahzalarda: “U dunyodamanmi?!” – degan o‘y ongini kesib o‘tdi.
Ko‘rdiki, u kema ayvonida – palubada.
Ajabo! Dengiz hech bir ish bo‘lmagandek yastanib, beozor yotibdi. Suv tong quyoshining oltin nurlari bilan qorishib jimirlaydi. Kema esa... qumga tiqilgan ko‘yi tek qotgan. Ro‘parada sohil!.. Qandaydir orol, balki; daraxtlar bilan qoplangan.
“Demak, tirik qoldik! Demak, tirik qoldim! – dedi o‘ziga o‘zi Jozef ovoz chiqarib. –  Alloh buyukdir! Allohdan bo‘lak iloh yo‘q! Va Muhammad Uning elchisi va bandasidir!”
Bu kalima Jozefning tilidan emas, qalbidan sitilib chiqdi. Olovdek yondi, lovulladi. U o‘limdan omon chiqish hissiyotiga sig‘mas edi. Tug‘ilganidan buyon u izlagan So‘z shu edi uning uchun. Beixtiyor bor ovozi bilan hayqirdi, hayqirig‘i, hatto, quyoshga yetib bordi, dengizning eti jimirlab ketdi, kemada behush yotganlar ko‘zlarini ochdilar.
Jozef suvga sakradi. Sho‘ng‘idi va sohilga suzdi. Birozdan so‘ng oyoqlari qumga tegdi. U yura boshladi. Yurarkan, butun kuchini tovushiga jamlab, takrorlardi, takrorlagani sayin quvvati oshib, ruhi tetiklashar edi:
– Laa ilaha ilalloh! Laa ilaha ilalloh! Laa ilaha ilalloh! Laa ilaha ilalloh! Muhammadun Rasululloh!
</item>

        <item>
            Qalamga jamiki bo‘ladigan voqealarni yozdirgan Allohga hamdu sanolarimiz cheksiz va adadsizdir.
Bizga hidoyatni, haqiqatni yetkazgan nabiyimiz, rasuli muhtaram Muhammad sollallohu alayhi va sallamga durudlarimiz, salovatlarimiz bo‘lsin!
Allohning marhamati bilan “Halqa” qissasiga nuqta qo‘ydim.
Uni yozishni nasib etgan, ilhomlantirgan, o‘quvchilar va tinglovchilarga manzur aylagan Robbimning O‘ziga yana maqtovlar yo‘llayman!
Shu o‘rinda, kamina Akrom Malik, mazkur qissa haqidagi ba’zi savollarga oydinlik kiritib o‘tsam.
1. Voqealar bo‘lib o‘tganmi? Yoki muallifning xayolot mahsulimi?
Javob:
Bu badiiy asar bo‘lib, tarixiy voqealarni butunicha yoritishni maqsad qilmaydi. Moziyda yashaganlarni, bizga zamondosh bo‘lganlarni inson o‘laroq ko‘rib, mashaqqatlari, boshdan kechirganlarini ularning hissiyotlari, og‘riq va iztiroblari bilan birgalikda yoritish maqsad qilingan.
2. Qissada qaysi davr voqealari tasvirlangan?
Javob:
Qissada insoniyatning barcha davrlariga xos bo‘lgan jihatlarga diqqat qaratildi. Shuning uchun uni o‘qigan odam xuddi o‘z zamonasidagi yoxud o‘tmishdagi voqealarni ko‘rayotgandek bo‘ladi. Voqealarda zamon va makonlar almashib turadi. Maqsad e’tiborni makon yoki zamonga qaratish emas, balki inson muammosiga, inson fojiasiga diqqatingizni jalb qilishdir.
3. Bu qissani yozishdan maqsad nima edi?
Javob:
Qissani yozishdan maqsad – o‘quvchilarga zamonamiz talotumlarini anglatish va Haq yo‘lidan ayro tushganimizni eslatmoq, pirovardida, Haq yo‘lga chorlamoq edi, xolos.
4. Qissa nima uchun bunday tugadi? Voqealarga yechim berilmadi, qandaydir to‘mtoq holda qoldirishdan maqsad nima?
Javob:
Qissadan murod hayotimizni, xayollarimizni, e’tiqodimizni aks ettirish, hayot, umr esa davom etayotir. U tugamadi. Shiddat bilan kechmoqda. Har kim o‘z yo‘lida sobit. Shuning uchun qahramonlarning har biriga doir ma’lumotlar ochilmadi, qissani esa yozishdan to‘xtadim. Balki kelajakda, Allohim nasibaga yozgan bo‘lsa, asarning keyingi qismlarini yozsam ham, ne ajab.
Ushbu asarni yozishga da’vat qilgan, muxlislarga yetib borishida ko‘maklashgan, beg‘araz bir shaklda jon kuydirgan hammaga, xususan, Dilnora To‘laboyzodaga samimiy rahmatimni aytaman, Robbimdan yaxshiliklar tilab, hidoyatda sobitqadam etishini duo qilib so‘rayman.
Qo‘lyozmani olib, imlo xatolariga ko‘zini yumib, sabr va tahammul bilan tinglovchilarga o‘qib yetkazgan voiz, mahoratli suxandon, ko‘ngilga yaqin akam Abdul Karim Mirzaevga tashakkurlarimni izhor qilish barobarida savobli ishlariga baraka, Allohimdan xayru ajrlar so‘rab duo qilaman.
Shuningdek, qissaning boblari kechiksa ham, toqat qilib o‘qigan, sadoqat saqlagan, samimiy hurmat ko‘rsatgan kitobxonlarga minnatdorlik bildirgan holda Robbimizga yuzlanib, hech birimizni hidoyatdan ayirmasligini o‘tinaman, faqat Unga sig‘inaman.
Albatta, ish nuqsonsiz bo‘lmaydi. Yozish jarayonida ko‘plab kamchiliklarga yo‘l qo‘ydim. Ismlarda, joylar nomlarida, tasvirlarda, so‘z qo‘llashda sahvlar sodir bo‘ldi. Bularning hammasi kaminaning epsizligi, parishonxotirligi va zaifligidandir. Agar bu so‘zlar Sizning qalbingizga manzur kelgan bo‘lsa, faqat va faqat Robbimning marhamatidir.
Allohim!
Gunohlarimizni kechir! Nuqsonlarimizni afv qil. Agar Sen bizni xayrga yo‘llamasang, imkonimiz yo‘q. Bizni xayrga boshla, g‘azabingdan, o‘zing rozi bo‘lmagan ishlardan omon ayla!
Allohim!
Xatolarga to‘la ushbu qissani o‘qiganlar qalbiga marg‘ub qil! Kim mutolaa etsa, qasddan nuqson izlamasa, ixlosiga yarasha uni manfaatlantir. Bu manfaatni diniga, dunyosiga, oxiratga xos ayla!
Allohim!
O‘zing barchamizga yordamchi bo‘l! Bizni o‘z holimizga tashlab qo‘yma! Bu dunyoda ham, oxiratda ham yozgan va aytgan so‘zlarimiz uchun bizni sharmanda qilma, balki izzat, yuksaklik va qurbat maqomiga ko‘tar!
Omin, yo Robbul a’lamiyn!

Toshkent, 2020 yil.
        </item>

    </string-array>

    <string-array name="text_of_chapters_halqa_crill">
        <item>
            ... Ҳинд уммонидан сузиб бораётган кеманинг номи “Урватул вусқо” бўлиб, йўловчилар бу кемага Индонезия бандаргоҳидан чиқиб, Саудия соҳилларида тупроққа тушадилар.
Мусулмон ширкатига тегишлик кема минг нафар йўловчини сиғдиради. Улар ичида ҳар тоифа инсонларни учратиш мумкин. Бироқ кеманинг қатъий қоидаси бор: унда исломий ахлоқ ҳукм суради. Кемага чиқишдан аввалроқ – чипта сотиб олишдаёқ бу қоида ҳар бир инсонга тушунтирилади. Очиқ кийиниш, ажнабий мусиқалар тинглаш, беҳаё одатлар таъқиқланган. Сархуш қилувчи ичимликлар ичилмайди, тамаки чекилмайди. Кеманинг ичида ҳам ихчамроқ масжид бор. Бўлмалари ҳар бир оила учун алоҳида.
Ғайридин аёл ё ўзи, ё эри билан чиқа олади. Муслималардан ҳамиша маҳрамлари бўлиши талаб этилади. Истисно ҳолатлар ҳам бор, буни кема раҳбарияти ҳал қилади.
Эрнинг бўйи баланд, аммо озғин, инглизларга хос юзи оқсариқ, сочлари қизғиштоб жингалак, бурни узун, ёноқлари туртиб чиққан, сепкилли, кўзлари кўкиш рангда.
Аёлнинг ҳам ҳақиқий инглиз қиёфаси бор: сочлари жигарранг, кўзлари мовий, пешонаси кенг, қиррабурун, ияги бироз олдинга чўзилган, истарали аёл. Кўзлари тагидаги сепкил уни меҳрибон кўрсатади.
Эрнинг исми Жозеф, аёлнинг исми Анна.
Жозеф соқол қўйган. Қулоғидаги сирғасини кемада ечди. Анна эса кўкрагини ёпиб, узун либос кийди, муслималар ичида ажралиб қолмаслик учун, аниқроғи, уларнинг ҳурматини сақлаш ниятида оқ, зарланган, сариқ гулли рўмолни бошига енгил ташлаб юрибди.
Жозеф ва Анна – иккиси ҳам журналист. Улар ишлайдиган ахборот агентлиги ўз нашрлари, теле ва радиоканаллари ҳамда интернет сайтларига эга.
Ахборот агентлиги халқаро мақомга эгалиги боис, номи “Blue sky’s sight” (таржимаси “Мовий само нигоҳи” бўлиб, қисқартмаси BSS)дир. Жозеф ва Анна БСС телеканалининг “Махсус лойиҳалар” бўлими ходимлари. Жозефнинг таклифи билан “Исломий руҳият” деган лойиҳа тасдиқдан ўтди. Иккиси айни пайтда кемада мусулмонлар билан яқиндан танишишлари керак. Мусулмонлар нима учун динни, айнан Исломни танлаганларини билишни истардилар. Улар камера, овоз ёзиш ускуналарини тайёрлашди. Каттароқ хонани ижарага олдилар. Кема раҳбари Масъуд Ҳасандан тасвир ишлари учун рухсат сўрадилар.
– Исломий руҳиятни англай олсангиз, бу динни қабул қиласиз, – деди Масъуд Ҳасан уларнинг лойиҳаси ҳақида билгач. – Чунки ўзини билган одам учун бошқа йўл қолмайди.
– Биз диндор бўлиш учун келмадик, – деди Жозеф. – Биз мусулмонлардаги радикаллик сабабларига қизиқамиз. Мен Ислом тарихини ўқидим. Қуръоннинг таржимаси билан танишдим. Динингиз шартлари, талаблари ҳақида ўргандим. У бир дин, холос. Мусулмонлар нима учун террорни одат қилишлари тушунарсиз. Пайғамбарингиз даврида, ундан кейин ҳам Ислом сиёсий қудрат эди. Муҳаммаднинг фаолияти урушни, қон тўкишни тақозо қилган. Бироқ ҳозир мусулмонлар яна нимани исташлари ноаниқ. Ўшани аниқлаймиз.
– Биз теран фикрли инсонлармиз, – деди Анна. У Жозефнинг қайсидир гаплари Масъуд Ҳасанга ёқмаганини сезганди. – Масалага холис қараймиз, жаноб Масъуд. Биз на Исломни, на насронийликни улуғлаймиз. Биз ўртада икки томонни келиштирамиз. Дунёга исломий руҳиятни билдирамиз. У жуда ёмон эмас, менимча. Қўрқишга ҳам ҳожат йўқ. Яқиндан танишсанг, аждар ҳам ваҳший эмаслигини тушунасан.
Масъуд Ҳасаннинг ёши қирқдан ошган. Жуссадор. Салобатли. Юзи табассумдан ёруғ. Оқ оралаган соқоли, сочи қалин. Миллати малай. Кўзи қийиқ. У мусулмон оиланинг фарзанди. Отаси катта тижоратчи эди. Тинч ва Ҳинд уммонидан Америкага, Африкага, Саудия, Яман ва Амирликларга улгуржи маҳсулот юборарди. Кенжа ўғли Масъудга ҳамма болалари қатори илм берди, динни танитди, улғайгач, олийгоҳда ўқитди. Масъуд Мисрдаги Азҳар олийгоҳининг Куала Лумпур бўлимини битирди. Олий таълимдан кейин отаси билан маслаҳатлашди. Шу кемани сотиб олди. У ҳозир журналистларнинг сўзларини диққат қилиб тинглагач, жилмайганча деди:
– Марҳамат. Мусулмонлар ила суҳбатлашинг. Сизларга бирор нарсани уқтирмайман. Ишингизни якунлагач, фикрларингиз, хулосаларингиз билан бўлишарсизлар, иншааллоҳ.
Масъуд Ҳасан Анна учун яна бир бўлмани берди. Анна муслималар билан алоҳида суҳбатлашадиган бўлди. Бу жойга бир неча стуллар қўйилди. Тасвирга олиш ва овоз ёзиш учун тўла шароит ҳозирланди.
– Саудия соҳилларига етиб олгунимизча йигирма кун сузамиз, – деди Анна ўзига ўзи гапиргандек. – Бу вақтда кўп ишга улгуриш мумкин.
– Сизлар мусулмон ўлкаларида яшаб кўришингиз керак, – деди Масъуд Ҳасан. – Бу суҳбатлардан ҳам ҳақиқатларни билиб оласиз, иншааллоҳ, бироқ исломий турмуш чиройини унинг ичидан ҳам ҳис қилиш лозим.
– Лойиҳамизнинг иккинчи қисмида бу назарда тутилган, жаноб Масъуд, – деди Жозеф. – Кемангиздаги мусулмонларнинг суҳбати ҳозирча биз учун кифоя.
… Тушдан кейин Жозефнинг студиясига элликдан ошиқ кўнгиллилар йиғилишди. Уларнинг ҳар бири ўз ҳикоясига эга эди.
– Ҳурматли мусулмон дўстлар! – деди Жозеф. – Таклифимизни ерда қолдирмаганингиз учун раҳмат. Сизларга тарқатган эълонномамизда айтганимиздек, биз Ислом жозибасини ўрганамиз. Одамлар нима учун Ислом йўлида жонларини ҳам беришдан қайтмайдилар? Яна бир саволимиз бор. Бу ошкора айтилмайди. Лекин мен айтаман. Ислом янги-янги одамларни ўзига жалб этса-да, мусулмонларни ҳам йўқотади ва Исломга ашаддий қарши кишилар бор. Мен уларни қудратли ҳукумат вакиллари орасида ҳам кўрдим. Улар Исломдан ҳайиқадилар ё нафратланадилар. Нима учун? Бунинг жавобини уларнинг ўзлари ҳам билмайдилар. Айтаётган жавоблари жавоб ўрнида эмас. Қандайдир шахсий ва тор хулосалар. Бу онгли ечим саналмайди. Сизларнинг ҳақиқатга асосланган ҳикояларингиз бизга тўғри хулоса қилишда ёрдам беради, деб ишондик.
Жозеф нутқининг шу нуқтасида бир нафас тўхтади-ю, тингловчиларига бир қур назар солди. Ҳаммалари оқ либосли кишилар бўлиб, кўйлаклари тиззасига тушади. Аксари мусулмонлар соқол ўстиришган, аммо ирқлари ҳам, миллатлари ҳам турлича. Уларни бирлаштирган хусусият чеҳраларидаги ёруғлик эди. Бу ёруғлик Жозефга ҳам мулойимлик, ҳам кишини қўрқитадиган ҳайбат ўлароқ туюлди. Кўзларида раҳмдиллик порлайди. Бу Жозефни илҳомлантирди.
– Сизлар мен ҳақимда шуни билишингизни истардимки, мен Ислом ёки мусулмонлар ҳимояси учун келганим йўқ. Мен инсонлар ҳимояси учун келдим. Чунки Исломни ҳам одамзотнинг ҳамма ғоялари қатори нуқсонли деб биламан. Чунки унинг ичида ҳам ўзаро қарама-қарши гуруҳлари бор. Хусусан, сунний ва шиийлар марказий рақиблар ҳисобланади. Бу икки йирик гуруҳ ҳам бир неча ўнлаб тармоқларга эга. Ҳақиқатан, мураккаб. Шу қадар мураккабликка қарамасдан, мен бу лойиҳани илгари сурдим.
Жозеф бир лаҳза ниманидир эслади, фикларини тартиблаб олиб, давом этди:
– Тарқатилаётган ахборотларнинг умумий манзарасида мусулмонларнинг ҳуқуқлари кўп бора поймол этиляпти, энг кўп қўпорувчилик ҳам Ислом номидан бўлаётир. Нима учун? Шу саволларга қониқарли жавоб изламоқдаман. Дарвоқе, – Жозеф ниманидир унутиб, энди эслагандек жилмайди. – Ёшим ўттизда. Хотиним Анна ўттиз иккида. У билан қизиқишларимиз бир хил чиққани учун яқинда турмуш қурдик. Сизларда аёлларнинг эркаклар билан суҳбатлашиши тақиқланган экан. Бу қонунларингизни ҳурмат қиламан. Хотиним бир аёл сифатида муслималарнинг ички маънавий оламига қизиқяпти. Суҳбат учун ижозат берганингиз учун Сизлардан беҳад миннатдормиз. Марҳамат, ушбу стулга орангиздан бир киши келиб ўтирсин. Биз унинг ҳикояси билан лойиҳамизни очамиз.
Тингловчилар бироз шивирлашиб, маслаҳатлашишгач, уларнинг ичидан ўрта ёшли киши ўрнидан турди…
… Анна муслималар қаршисида бироз ҳаяжонланди. Хонани тўлдирган муслималарнинг кўпи бошдан оёғига қадар ўранган, фақат кўзлари кўринади; бошқаларининг юзлари очиқ бўлса-да, қулоқлари, пешоналарини ҳам рўмол билан яшириб олишган, либослари кенг, деярли қоматни билдирадиган кийим кийган бирор аёл кўзга ташланмади.
“Улар мода балосидан узоқда”, – деб ўйлади Анна беихтиёр. У Европа, Американинг ресторанларида, офисларида, байраму анжуманларида қатнашган, ўз йўналиши бўйича Стенфорд университети бакалаврининг назарида, ўранган бу аёлларнинг қандайдир қудрати бор эди. Бу қудрат унда тортиниш ҳиссини уйғотди. Анна бу туйғуни охирги марта қачон туйганини эслолмади. Ҳеч қачон бировнинг олдида мажбурият сезган эмас. У ҳамиша ўзи хоҳлаганидек кийинди, ўз хоҳишича яшади.
Бирор истагига тўсиқ қўймади. Муслималар билан кўришганда уларнинг жаҳли чиқмасин ёки уларнинг қадриятларига беҳурматлик бўлмасин учун Анна, баданига ёпишиб турса-да, узун либос кийди, сочининг ярмини кўрсатса-да, бошига рўмол ўради, лекин бу ҳолати ҳам унга муслима аёлларнинг қаршисида эркин туриб сўзлашига етарли эмаслигини у ҳозир тушуниб қолди. Иффат пардаси билан иҳоталанган муслималар қошида Аннани хижолат қилган ҳиссиётнинг номи, ёддан чиқарилган Ҳаё эди. Шундай бўлса-да, у ўзини тутиб, сўз бошлади:
– Ассалому алайкум, азиз муслималар! Сизларнинг қаршингизда нутқ ирод этиш мендан ирода талаб этяпти, – қизаринқираб кулди Анна. – Мен Ғарбнинг юрагида улғайган аёлман. Ғарб аёлларининг дунёси менга равшан. Ўзим шу дунёданман. Сизларни, айнан, муслима аёлларни зулмат ичида деб таърифлайдиган дунёда мен норозиман. Биласизми, нима учун?
Муслималар Аннани қизиқиш билан тинглаётган эдилар.
– Биласизларми, нега? – саволини такрорлади Анна. – Аёл зоти зулматда қолиш учун бу дунёга келмаган, аёл дунёни зулматдан қутқариш учун яралган. Аёл қаерга бормасин, у ўша маконни нурга чулғасин. У шу қадар кучли бўлсин! Муслималар – Аёл! Уларни зулмат қўйнида қолдилар дейиш Аёл шаънига туҳматдир. Мен шундай ҳисоблайман. Биласизми, мен феминизмга мойил аёлман. Ўзимни том маънода феминист дея олмасам-да, Аёлга менсимай боқишларига тоқатим йўқ. Сизлар мана шундай чоралар ичида, эр ва фарзанд хизматида қолиб кетган бўлсангиз-да, Аёллик ҳурриятингиз учун бирор имкон топишингизга аминман. Аёллик ҳуррияти деганда мен Аёлнинг ҳаётдан рози бўлиб яшаш эркини тушунаман. Ўзингиз истаган касбни эгаллаш, бўш вақтни мароқли ўтказиш, Ер юзининг гўзал масканларида дам олиш каби нуқталарда бу эркни ҳис этиш мумкин.
Муслималардан баъзилар бу нутқдан таъсирлана бошлади. Аннанинг сўзларида жозиба бордек туюлди уларга.
– Сизлар эргашадиган Муҳаммад пайғамбарни ҳам аёли Хадича қўллаган экан. Эрини пайғамбар деб ишонган. Муҳаммад ўз йўлига ишониб қадам босиши учун ҳамма шароитни тайёрлаган. Макка аристократияси, олигархияси ичида Хадичанинг мавқеи ижобий таъсир берган, албатта. Бу билан нима демоқчиман? Аёл Ислом динида бўлса ҳам, у ҳамиша ёруғликни топа олади, зулматда қолиб кетмайди демоқчиман. Шу фикримни исботлаш мақсадида “Исломий руҳият” лойиҳасига қўшилдим. Эрим Жозеф бу лойиҳа муаллифи, – Анна проектор орқали деворга тасвир тушириб, Жозефнинг расмини кўрсатди.
– Сизлар билан суҳбатлашаман. Истасангиз, юзингизни экранда кўрсатмаймиз. Сиз менга аёлнинг Исломда бўлиши унга қандай қулайлик ёки ноқулайлик туғдиришини айтиб беришингизни истардим. Марҳамат, ким биринчи бўлади?
Муслималар бир неча он сукут сақлашди, ўзаро шивирлашиб ниманидир маслаҳат қилишди. Кексароқ аёл ўрнидан турди.
– Мен бошлаб бераман, – деди Аннага.
– Марҳамат, бу ерга келинг! – Анна уни ўртага қўйилган стол ва стулга чорлади. Столда орхидея гули, шиша идишда ичимлик суви ва финжон бор эди.
– Ўзингизни таништиринг, илтимос, тасвир олиняпти, овоз ёзиляпти, – деди Анна у муслимага.
– Оламлар Робби Аллоҳга ҳамд айтаман. Унинг Расули – элчиси, суюкли набиййимиз Муҳаммад соллаллоҳу алайҳи ва салламга, оилаларига, асҳобларига салом ва саловатлар йўллайман. Аллоҳнинг исми билан сўзимни бошлайман. Сизларга Аллоҳнинг саломи, раҳмати ва барокатини тилайман, эй муслима опа-сингилларим! Қадрли Анна! Гўзал нутқингиз учун ташаккур. Гўзал тарбиянгиз учун сизга раҳмат. Шижоатингиз сизга хайр келтирсин. Бу шижоат сизни ҳақ йўлга бошласин! Менинг исмим Ҳожар. Ўзим Малайзияда яшайман, – деб сўз бошлади Ҳожар хоним.
Хонимнинг овози сеҳрли эди, гўё. Майин, айни пайтда қатъий. Қадам босишлари, ўтиришлари, ҳар бир ҳаракатлари виқорли эди. Анна унга қараб, бундай жозиба давлат тепасида ўтирган президент ва бош вазир хонимларида ҳам учрамаслигини ичида тан олди. Тўғри, Британия қироличаси Елизавета хоним билан бундан беш йил олдин кўришганди. Қиролича етимларга хайрия тадбирига ўғли Чарлз билан келган эди. Анна қиролича етимларни эркалаб турганида, унинг ёнига яқинлашди. Сўнг зоти олияларига хайрли кун тилади.
Қиролича унга қараб майин жилмайиб, “Хайрли кун!” – деди. “Сиз билан суҳбатлашсам, майлими?” – сўради Анна шошиб. “Майли, қизалоғим. Қандай саволларинг бор?” – илтифот қилди Қиролича. Шу пайт Қиролича ходимларидан бири пайдо бўлди. “Кечирасиз, ёш хоним. Зоти олияларининг дастурида сиз билан суҳбат йўқ”, – деди у. “Жонатан, қизга рухсат бер. Зерикиб тургандим. Саволини берақолсин”, – деди Елизавета хоним.
“Исмим Анна, зоти олиялари. Ёшим йигирма еттида. Мен ҳамиша Ер юзидаги энг донишманд Қиролича билан, яъни Сиз билан суҳбатлашишни орзу қилганман”, – деди Анна ҳаяжони тошиб.
“Муҳим саволингни берақол, Анна, деди Қиролича. – Ёшим тўқсонда. Мен ҳам баъзида чарчайман”.
“Афв этинг, зоти олиялари, – ўзининг эзмалигидан уялиб кетди Анна. – Сизнингча ҳақиқий аёл қандай бўлиши керак?”
Қиролича Аннага табассум билан:
“Қизалоғим, ҳақиқий аёл қироличалардек эъзозга лойиқ бўлиши керак. Ҳамма қиролича бўлолмайди, табиий. Бироқ қироличаларнинг аҳлоқини ўрганиш мумкин. Европада қироличалар, маликалар жуда кўп. Уларни насабидан кўра, сулоласининг қатъий қонунга айланган Аҳлоқи чинакам қироличага айлантиради. Сиз ёшлар эса, аҳлоқни менсимайсизлар”.
Британиянинг эъзозли Онаси билан бўлган суҳбат шу. Анна бу қисқа суҳбатдан бениҳоя таъсирланган эди. Шундан кейин у ҳаётини тартибга солишга кўп интилди.
Ўзини пок тутишга ҳаракат қилди. Дугоналаридан фарқли ўлароқ эрта турмуш қурди. Жозефдаги жиддият уни ўзига жалб этди. Ёниб севмаса-да, эрига қалбдан боғланди. Ораларидаги илиқ меҳрни ўзлари яхши ҳис этардилар.
Анна Ҳожар хонимга боқиб, унинг сўзини тинглаб, беихтиёр Қироличани эслади, хаёлини шу хотиралар яшиндек ёритиб ўтди.
– Анна, ўзинг бўлмаган жой ҳақида гапириш қийин, – давом этди Ҳожар хоним. – Бошингдан ўтмаса, изтиробни ҳам, бахтни ҳам танимайсан. Муслималарга аёл деб қараётганингиз жуда яхши. Лекин бу аёлларни Ислом шарафлаган, улар ўзларини эмас, уларни Ислом зулматдан нурга чиқарган, деб фикирласангиз, энг тўғриси шу бўлади, иншааллоҳ. Зотан, Ислом муҳит жорий этган мажбурият эмас, Ғарбда шундай фикр бор, Ислом – соф инсоний фитратнинг соғлом эҳтиёжидир.
Анна сўзлаётган бу аёл оддий аёл эмаслигини тушуниб етди.
        </item>
        <item>
– Ўз нафсини яхши билган мусулмон Ислом ҳақида гапиришдан ҳаё қилади, – деди Аллоҳга ҳамд, Расулуллоҳ соллаллоҳу алайҳи ва салламга саловат айтиб, салом берганидан кейин Жозефнинг биринчи суҳбатдоши. –Кимдан уялади дейсизми? Аллоҳдан уялади! Зотан, Ислом оламлар Робби Аллоҳнинг инсониятга туширган дастуридир. Бу дастурни мусулмонлар амалга жорий этамиз, шу асосда яшаймиз, деб қабул қилдилар. Бироқ бу ваъда устида тура олмагач, инсон Ислом ҳақида сўзлашга ҳам ҳаё қилади. Шундай: ўзини таниган мўмин Ислом ҳақида, Аллоҳнинг дини ҳақида изтиробсиз, азобсиз гапира олмайди. Бу Аллоҳ олдидаги жавобгарлик, масъулият ҳиссидир.
Жозеф бу жўшқин муқаддима қаршисида таъсирланганини сезди. Кишига ғамгин боқадиган, юзлари думалоққа мойил, қизғиштоб соқоли қалин, кўзлари катта-катта бўлса-да, қийиқ, ёши элликларга яқин, ўртабўйдан баландроқ бу одам ҳаммани бир нафасда жалб этди. Илмли эканлигидан, бошидан оғир синовлар ўтганидан унинг қиёфасининг ўзи ҳам хабар берар эди.
– Исмим Абдуллоҳ Ёрқин, уйғурман, касбим компьютер дастурчиси. Кибержиноятга қарши курашаман. Менинг ҳикоям жуда олисдан бошланади. Уйғуристоннинг қадим шаҳрида туғилдим. Бу шаҳарни Хўтан деб атайдилар. Муаззам туркийларнинг минг йиллик эртак, афсона ва достонлари бор. Бахшилар уларни куйлаб тугата олмаслар. Дўмбираларимиз сайраса, бутун олам сукут ила тинглайди. Улар эртак эмас, афсона эмас, достон эмас, юраги қон, юзлари ўз қонидан алвон халқимнинг фарёди, оҳу доди, орзу-армони, нияту шонидир. Бу қадим оҳангларда янграйдиган Кошғар, Болосоғун, Ёркент кабилар афсунли қалъалар қатори Хўтан ҳам мадҳ этилган. Бизда ғарбда яшайдиган қондошларимиз қуёш Хўтандан порлайди, деб ёзишган. Она тупроғимни қайси сўз билан таърифлашни билмайман. Гарчи мен бу ўлкани тўрт ёшимда тарк этган бўлсам-да, Хўтан боғларининг тонг насимлари келтирган ифорлари ёдимда. Хўтаннинг осмони ёруғ. Тупроқлари қора, қизғиш, олтинранг, кумушранг! Ҳидласанг, хушбўй таралади. Бу тупроққа таёқ қадасанг, куртаклайди. Боғларимиздаги мевалар жаннат меваларидек бўлса, не ажаб. Қуръонда Аллоҳ айтади: “Иймон келтириб, солиҳ амал қилганларга жаннат хушхабарини беринг! У жаннатнинг остида анҳорлар оқиб туради. У ерда биз жаннат аҳлига меваларни ризқ қилиб берамиз. Жаннатийлар бу мевалардан еб кўриб, “Бу мевалардан илгари ҳам еганмиз”, –  дейишади. Ҳа, уларга ана шундай ўхшаш ризқлар берилади”. Бу Бақара сурасидан бир иқтибос эди. Мен ўйлайманки, Хўтан аҳлидан жаннатга кирган мўминлар жаннат мевасини татиб кўриб, Ер юзидаги маконларини, боғларини ёд этсалар, не ажаб! Сурувларимиз, уюрларимиз кўп. Подаларимиз баракали. Халқимиз меҳнаткаш, камсуқум. Ўз ҳамшаҳарларимни кўриб қолсам, югуриб бориб, пешонасидан ўпгим келади. Пешоналари ажинли, қўллари қадоқли, эгнида беқасам тўн, белида қийиқ ва пичоқ, кўнгли булоқ сувидек мусаффо халқим бор. Ҳар яхши сўзга ошуфта, алдашни билмайдиган, бир муҳтожни кўрса, вужуди ила ёрдамга шай, қўноғини уч кун эмас, ўттиз кунлаб сийлайдиган халқмиз. Бир сўкиш сўзни билмайди, бирор-бир номаҳрамга тик боқмайди, жуфти ҳалолини гўшангада танийди, ўғилларини ворисим, қизларини номусим, дейди. Азон овозини эшитса, ҳар не ишини ташлайди.
Масжидларини, мадрасаларини қандай васф этай! Масжидларининг деворлари олтинрангда товланади. Гумбазларида кабутар, мусича, қалдирғочлар яшайди. Миноралари эса булутларга сир айтаётгандек. Миноралари муаззин сасини халқ қулоғига, қулоғи эмас, қалбига етказаётганидан бахтиёр! Масжид ҳовлиларида райҳон иси таралади. Атиргул ҳиди кўнгилни шодлантиради. Тасбиҳ гуллари очилиб, гўё “Субҳоналлоҳ!” деб ҳар не нуқсондан пок Аллоҳни ёд этади. Масжид йўлакларига ғишт терилган. Айвонларидан файз гуркирайди. Нақшинкор устунларида қироатларнинг саси жилва этади. Меҳробларида эса нур чарақлайди. Хонақоҳларида ихлос ва сидқ уфуради. Имомлари тақводан азиз, муаззини ибодатдан шарафли. Қавми бошини саждага қўйганда, қалбларда Роббига таслимият ва муҳаббат тўлқинланади. Бу менинг она тупроғим, Хўтандир. Минг надоматлар бўлсинки, тўрт ёшимда бу жаннатни тарк этдим. Зотан, оиламиз билан ўз юртимиздан қочишга мажбур эдик.
Отам физика муаллими эди. У фанни яхши биларди. Давлат идораларида, чет давлатларда танишлари кўп эди. Хитой зулми ошиб боргани сайин у ўз оиласини, жонини, иймонини, молини қутқариш учун аввалдан ҳижрат хаёлида юрган. Хитой аскарлари Хўтанга бостириб киргач, вазият қўлдан кетгани маълум бўлди. Эсимда, отам ярим тунда сафар ҳозирлигини кўраркан, онамга бундай деди: "Азизам, Хитой юртимизни босиб олди. Биз ватанни босқинчига бериб қўйдик. Энди қувғинди бўламиз ё чувринди! Бу ерда қолсак, чувриндимиз. Қочсак, қувғиндимиз. Фарзандларимиз келажаги учун ҳам, иймон ва Исломимизни сақлаш учун ҳам қочамиз. Танишларим билан гаплашиб қўйганман. Бугун Қирғизга ўтамиз. У ердан Кобулга йўл оламиз. Кобулдан Туркман орқали Машҳадга, Машҳаддан Туркияга етиб оламиз. Бундан кейин ё Туркияда, ё Оврўпода муҳожир бўламиз. Чунки Қирғиз, Туркман Советнинг қўлида, Афғон уруш ичида, Эрон бизга бир қадар бегона, у ерда ҳам вазият оғир. Азизам, йўлимиз машаққатли, сабрли бўламиз!"
Онам отамга беҳад итоатли эди. Умрим давомида онамни ҳамиша отам қаршисида итоатда кўрдим. Бирор марта нолигани эсимда йўқ. Очман, нон бер, демади онам. Тилидан чиққан каломи "Сиз нима десангиз, шу" бўлди. Шунинг учунми, биз фарзандлар шунча кўч-кўч, шунча қоч-қоч ичида на қўрқувни, на безовталикни сезмадик. Ҳижрат пайтида оилада икки фарзанд бор эди. Акам Солиҳ ва мен. Ота-онам тонгда тайёргарликни тугатишди. Иккиси намоз ўқишди. Узоқ дуо қилдилар. Кейин от – аравага чиқиб, тонг қоронғусида Қирғиз чегарасига йўл олдик.
Отам бақувват инсон эди. Милтиғи бор эди. Барча юкларимиз икки от-аравани тўлдирди. Онам ва икки ўғил учинчи аравада эдик. Отам биринчи аравани бошқариб борди.
Уч кун тинмай юрдик. Алҳамдулиллоҳ, бехатар ҳолда чегарага етиб олдик. Чегаранинг нариги томони Қирғиз юрти. Юкларимизни енгил текширишди. Отам чегара нозирига кўп пул берди. Юртдан қочаётган бир биз эмасдик. У пайтларда чегараларга ҳозиргидек қаттиқ қаралмасди. Йўлини топсанг, хорижга ўтиш осон эди. Шу тариқа эсон-омон Қирғизга ўтдик. Бизни отамнинг қирғиз дўсти кутиб турган экан. Отам у билан қучоқлашиб кўришди.
– Қудайға шукур, ўтип алдинғиз, уста, сизин кўрен кунға хам жетдиқ, Қудайға минг шукур, –  деди у қувониб.
Улар ўзаро суҳбатга киришдилар, отам аравада, Бахтмурод у кишига бақамти хачирида юриб, гаплашган кўйи кетавердик.
Бу жойлар тоғли экан. Тепаликлар, дарахтлар кўп. Қишлоқлар қирлар, харсанг тошлар ичига сочилиб кетгандек. Қирғизларнинг кўзи қисиқ, хитойларга ҳам ўхшаб кетарди.  Лекин кулиб туриши, бағир очиши хитойдан фарқли эди, албатта. Хитой менинг бола тасаввуримда ваҳший махлуқ эди. Отам хитой босқинчилари деб гапирарди. Овозида бир нафратни пайқардим. Гўдак онгимга ана шу нафрат чуқур сингган эди. Отам ёмон кўраётган бу одамларнинг ҳаммаси ёмон деб ишонганман. Хўтанда, уйимизга отамнинг дўстлари йиғилганларида, Хитойнинг зулми, ҳақсизлиги ҳақида ўз уйғурларимиз уларга хизмат қилаётганларини гапиришарди. Мен эса меҳмонхонамизда бу суҳбатларни эшитиб, охири ухлаб қолардим. Ўша пайтда бу гаплардан айтарли жиддий маъно англамасам-да, сўзлар хотирамга михланиб қолаверган.
Ақлимни таниб, яхши-ёмоннинг фарқига бораётганимда, бу сўзларни хотирам омборидан бирма – бир олиб, маъносини чақдим, ўргандим. Кўп нарсаларни тушундим.
Биз юриб кетаётган Қирғиз юртининг Тўқмоқ деган шаҳри экан. Бу жойнинг одамлари ҳам ўзимизнинг юртдошларга жуда – жуда ўхшар эди. Мен кичикроқлигим учунми, ҳеч кимдан бегонасирамадим. Акам эса ҳаммага ётсираб қарайди. Чўчийди. Отам кулади: "Нега чўчияпсан, Солиҳ!" –  дейди беозоргина.
Қирғизга етиб келгунча йўлда кўрганларим ҳамон хотирамда. Ўрилган буғдойзорлардан, серҳосил далалардан, озода, ихчам қишлоқлар оралаб юрганмиз. Отам атрофга қараб, роса уҳ тортгани ҳам ёдимда. Қирғизга ўтишимиз билан бу ғамгинлик йўқолди, гўё. Аслида эса, йўқолмаган экан, бу ғамгинлик ҳаммамизнинг ичимизга, кўнглимизнинг туб – тубига чўкиб олган экан. Келажакда руҳиятимиз чайқалиб, вужудимиз ларзага келган онларда бу чўкинди қалқиб юзага чиқишини ҳали етарли идрок қилмаганмиз ўшанда. Мен ва акам бу ҳолни ақл билан англамаганимиз аниқ, бироқ руҳимизда бир эзгинлик бордай эди, назаримда.
Ундай бўлмагандир, балки кейинчалик ўзим бу туйғуни мавжуд бўлганига ишониб қолгандирман. Лекин отам ва онам ўз юртларидан чиқиб кетиш изтиробини чуқур ҳис этишган, шубҳасиз. Тўқмоқ шаҳрида нафас ростладик, бир кеча бир хонадонда меҳмон бўлдик.
Отларимизни аравадан бўшатишди, ем беришди. Мен эса кенг ҳовлида тўйгунимча ўйнадим. Биз тушган ҳовли катта эди. Ўртасидан иккига бўлинган. Кичикроқ қисмини ташқи ҳовли, каттароқ томонини ички ҳовли дейишаркан. Номаҳрам эркаклар ички ҳовлига кирмайди, аёллар бу томонга чиқмас эдилар. Биз болалар учун бундай чегара йўқ.
Қўноқ эмасмизми, ҳамма кўнглимизга қарайди. Акам мендан одобли ва ювошроқ эди. Шу ерда ўтир, дейишса, ўша жойда ўтираверади. Бир иш буюрилса, албатта, эътирозсиз бажаради. Мен ўйинқароқ, эркаман.
Ички ҳовлининг орқа тарафи отхона экан. Отхонанинг тепасига бедапоя босилган. Ўнг томонида кўп товуқ боқишаркан. Ҳеч кимнинг танбеҳ бермаслигидан фойдаланиб, отхонага кираман, отлар билан "гаплашаман", отбоқар буни кўриб кулиб қўяди, товуқхонага ўтаман. Тухум қўяётган товуқни чўчитаман, бундан жаҳлланиб менга ташланган хўрозга ҳам ҳужум қиламан, кейин бедахонага кўтариламан. Тепадан атрофга қараб, катта одамлардай қўлимни орқага қўяман. Катта одамларда қорин бўлишини ҳисобга олиб, йўқ қорнимни олдинга чиқармоқчи бўламан. Кейин яна ички ҳовлига кирдим. Айвонга бордим. Кўп аёллар ўтиришибти, бир нималарни гаплашяптилар, кўпроқ онамга эътибор қаратилган. Бундан хурсанд бўлиб, онамга нимадир деб эркалангим келди.
– Она ҳолва беринг! –  деб қичқирдим. Ҳамма аёллар менга қарашди. Онам қизариб кетди:
– Вой, Абдуллоҳ, беодоблик бўлади-я, болажоним! – деди. Онамни ёнига олиб ўтирган Кайвони момо кулди.
– Қизим уялма. Бала бўғани шўх бўсин-да! Қани, кел бери! – деди менга. Кайвони момо кенг гулдор кийимли, бошида узун чўгирма, чўгирмаси рангли матолар билан безалган, устидан эса рўмол ташлаб томоғигача беркитиб олганди. Олдига секин юриб бордим. Момо мени эркалаб қучоқлади. Пешонамдан ўпди. Момонинг қўлида билагузуги, бармоқларида ҳам узуклари бор экан.
– Умринг узақ бўсин, айнам. Айналиб кетай, ма, ол ҳолва жейсанми? Же, – деди.
– Раҳмат, катта момо! – деб ҳолвани олдимда шаталоқ отиб ташқи ҳовли томон югурдим.
– Вой, катта момо дейди-я! – деб ортимдан аёлларнинг гуриллаб кулгани эшитилди.
Катта ҳовли ўртасида ҳовуз бор экан. Ҳовуз лабида жуда баҳайбат тут ўсган. Шу тутнинг соясидаги супада бир қанча эркаклар суҳбатлашиб ўтиришибди. Акам ҳам шу ерда экан. Отамнинг ёнида тиззалаб, одоб билан ҳудди суҳбатни тушунаётгандек тинглаяпти. Буни кўриб, менинг суҳбат тинглагим келди.
– Ота! – дедим-да, супага югурдим. Супада ўтирганлардан ёшроқ йигит тезда мени кўтариб, супага чиқарди. Мен отамнинг ёнига бориб, ўтириб олдим. Ўртада хонтахта. Дастурхонда мева-чева. Нон. Гўшт. Супа тепасига бўз тортилган. Қолган-қутган тут ёки қушлардан у-бу тушмасин, дейишган бўлса керак. Отам гапираётган экан, қолганлар тингларди.
– Алихонтўра Соғуний жаноблари бир суҳбатларида жуда ачинган эканлар. Ёқуббек тузган Еттишаҳарнинг таназзули Уйғурлар ҳурриятининг тугаши бўлди, деб. Хитойда яқин-яқингача аҳвол оғир эди. Мао Цзедун тахтга чиқмасидан аввал Уйғур давлати тузишнинг қулай фурсати бўлган. Афсус, қўмондонимиз Алихонтўра жанобларининг буюк ниятлари амалга ошмади. Эшитишимча, ҳозир Тошкентда эмишлар? – деб сўради отам.
– Ҳа, Тошкентда. Кўкча маҳалласида истиқомат қилаётган эканлар, – деб жавоб берди иягида уч-тўрт узун-узун туки бор бир одам.
– Сиҳатлари қандай экан? – сўради яна отам.
– Бироз бетоб эканлар. Шунга қарамай илм беришдан, ижоддан тўхтамаётган эканлар. "Тарихи Муҳаммадий" номли сийрат асарини ёзибдилар. Темур Кўрагоннинг "Тузуклар" китобини форсийдан туркийга ўгирибдилар. Шу кунларда "Туркистон қайғуси" деган бир асар ёзяптилар, деб эшитаман, – жавоб берди бояги одам.
–Аллоҳ хайрли этсин! – дуо қилди отам. –У киши Шарқий Туркистон Ислом жумҳуриятини эълон қилганларида, қўлларида эллик минг мужоҳид бор эди. У кишини ўғирлаб кетишгач, кўп дилхираликлар бўлди. Жанобга итоатда юрганлар ўзаро ихтилоф этишди. Хитой тортиб келган армия қаршисида тумтарақай бўлдилар. Ҳолбуки, Алихонтўра бу қўшинни бошлаб чиққанида, ҳар бир аскар бир шер эди. Хитой армияси чумчуқдай қочган эди…  У улуғ воқеалар бугун бир ўтмиш. Бир ўтмиш, келажак ундан ибрат олмоғи лозим.
– Биз нима учун бу имконни бой бердик, деб кўп ўйланаман, – деди тингловчилар орасидан яна бир киши.
–  Бу неъматга лойиқ бўлмадик, – деди отам. –Ҳурриятга, бир Давлатга, бир Йўлбошчига муносиб эмас эдик, Аллоҳ бизни маҳрум этди.
– Қандай қилиб муносиб бўлиш мумкин? –  яна савол берди бояги одам.    – Аллоҳнинг динини ўрганамиз, амал қиламиз, душмандан қўрқмасликни, урушни, хато қилмасликни, иттифоқни, аҳилликни, итоатни, садоқатни, мардона ўлишни ўрганамиз, шундай яшашни бошлаймиз ва ўша буюк даражага чиқамиз, иншааллоҳ. Йўқса, хорликда қолаверамиз. Соғуний жаноблари шуни таълим бердилар. Бироқ бу таълимни олмадик.
…Суҳбат чўзилди. Шом вақти кирди. Ҳамма намоз ўқиди. Мен ҳам, акам ҳам ўқидик. Кечки таомдан кейин ҳам гап узилмади.
– Алихонтўра жаноблари айтар эканларки, хатар бўлса, зиёратимга келманг, деб. Маҳаллаларида доимо Совет жосуслари ўралашиб юради, – деди соқоли сийрак одам.
– Келганни ҳам, кетганни ҳам текширар эмиш. Темур Кўрагоннинг китобини таржима қилиб бўлганларида, ўғирлаб ҳам кетишибти, нобакорлар. Устоз хос суҳбатларда: "Ер юзида Худони инкор қилган биринчи тузум шу Совет тузуми бўлди. Расулуллоҳ соллаллоҳу алайҳи ва салламнинг барча сўзлари ҳақ: хулафои рошидинлар ўтдилар, султону амирлар ўтдилар, золим подшоҳлар ўтдилар, охирзамон Ислом нусратига яқинлашяпмиз", – деб айтар эканлар.
– Иншааллоҳ, бу биз мазлумларга бир ҳурриятдир, – деди отам.
…Улар қанча гаплашиб ўтиришди, билмайман, чунки тошдай қотиб ухлаб қолибман. Эрталаб мусичанинг "ку-ку"лаши уйғотди. Ҳовлилар супурилган, райҳон ҳидлари таралган, чумчуқ, қалдирғочлар вижирлайди, отам эса Қуръон ўқир эди. Нонушта қилдик, қаймоққа иссиқ нонни ботириб еб олдим, сариёғ қўшилган қайноқ сутни ичдим, акам ўз одатича кам еб, кам ичди. Қуёш қиздирмасдан йўлга отландик. Отамнинг режасига кўра, Туркман чегарасига кетаётган эдик. Бизни кутаётган қандай синовлар бор, билмасдик, албатта. Бугун қўрқмасдан шу сафарга отланган отамнинг жасоратига қойил қоламан. От-арава миниб минглаб чақирим сафарга чиқиш учун инсон нақадар ботир бўлмоғи керак?! Ният холис бўлган экан, саноқсиз синовлар фақат бизнинг фойдамизга хизмат қилди.
        </item>
        <item>
            …Ҳожар хоним муслималарнинг ҳар бирига бирма-бир қараб чиқди. Сўнг Аннага қараб:
– Анна, бу ерга ўз ҳаётимни ҳикоя қилгани чиқмадим, – деди у. –Бу ердаги опа-сингилларимда сиз кутган ҳикоялар ҳам бор, шубҳасиз. Мен Ислом ҳақидаги баъзи хато тасаввурларингизни Роббим қодир этган даражада тўғрилашни истайман. Ислом нуқсондан холи диндир. Чунки уни нуқсондан холи бўлган Аллоҳ инсониятга неъмат, раҳмат ўлароқ тушириб берди. Тасаввур қилинг, туғилганингиздан сўнг ота-онангиз сизни парвариш этмасалар, яшаш имконингиз қай даражада бўлар эди? Улар сизга юришни, кийим кийишни, овқат ейишни, ювинишни ўргатишди. Мактабда ўқиш, ёзиш ва бошқа илмлардан таълим бердилар. Гўдак ҳолингизда ташлаб қўйганларида қандай бўларди? Буни ўйлашнинг ўзи қўрқинчли. Мен инсонлар жамиятининг қоидаларини айтмоқдаман. Қайси дин, қайси ирқ, қайси халққа мансуб бўлманг, ота-оналарнинг фарзандларига ғамхўрлик қилишлари орасида тафовут йўқ. Келинг, ҳайвонот ёки қушлар оламига боқинг. Ўз насли учун қайғурмайдиган бирор жонзотни кўрмайсиз. Ҳатто илон ва қумурсқалар ҳам ўз болаларига кўп тарбиятлар берадилар. Туғилган боласини ялайди, эркалайди, боқади, овга ўргатади ва ҳоказо. Мен нима учун бу мисолларни келтирмоқдаман? Одамзодни ҳам йўқдан бор қилиб, ақл, нафс ва қалб ила неъматлантирган Аллоҳ унга қандай яшашни ўргатмасмиди? Ўргатарди, албатта, ўргатди ҳам. Пайғамбарлар одамзодга тўғри яшаш илмини Аллоҳдан олиб келдилар. Аллоҳ Одам ато алайҳиссаломдан то набиййимиз Муҳаммад соллаллоҳу алайҳи ва салламгача инсониятга буюк тарбиялар берди, таълимлар берди. Уни қабул қилганлар иззат топишди, рад этганлар хорланди. Охир замон пайғамбари Муҳаммад Расулуллоҳ соллаллоҳу алайҳи ва саллам билан Аллоҳ динини камолга етказди. Уни Ислом деб атади. Ва Пайғамбаримиз соллаллоҳу алайҳи ва саллам, у зот алайҳиссаломнинг издошлари Исломда яшадилар, яшаш асносида Исломда бўлмоқнинг гўзалликларини Ер юзида намойиш қилдилар. Агар Ислом билан улуғликка эришмаса, билсинки, у Исломни тўла қабул этмабди, Исломга тўкис итоат қилмабди. Ким Ислом билан шарафланса, билингки, у бу динни руҳининг чироғига, жисмининг яроғига, ҳаётининг байроғига айлантирибди, яъни Исломнинг ичида яшабди.
Ҳожар хоним сўзининг шу нуқтасида финжонга сув қуйиб ичди. Анна нотиқ хоним нутқини якунлаганини сезиб, сўради:
– Хоним, жуда гўзал гапирдингиз. Мен фалсафани яхши ўқиганман. Билсангиз керак, Европада, Америкада ҳар бир фан фалсафа устига қурилади. Илмда фалсафа тасдиқлаган назарияларгина қабул қилинади. Қадимги юнон фалсафаси жуда жозибали. Суқротни фалсафанинг отаси, деб таърифлайдилар. Унинг шогирди Афлотун, Афлотуннинг шогирди Арасту… Умуман, бу масала жуда чуқур. Кейин насронийлик жорий бўлди. Насронийлик фалсафани қатағон қилди. Ўрта аср Европа Уйғониш даври намояндаларининг ҳар бири файласуф эди, улар насронийликдан ошиб ўтиб, юнон фалсафасига таянадилар. Кейин Инжилдаги покланиш, тавба, яхшилик қилиш, ёмонликнинг жазоси ҳақидаги оятлар фалсафий метафизика билан қоришиб кетди. Яъни фалсафа ғайбни рад этмайди. Ақлдан ташқари ҳодисаларни ҳам эътироф қилади ва буни метафизика деб номлайди. Инжилдаги ғайб таълимоти метафизикани бойитди, десак ҳам бўлади. Мен буларни кўп ўқиганман. Хитой, Ҳиндистондаги буддавийлик таълимотларидан хабарим бор. У ерларда бўлганман. Дунёдан воз кечган, руҳ тарбиясини олий иш деб биладиган руҳонийлар билан танишганман. Инжил, Қуръон ва бу таълимотлар орасида умумийликлар бор. Гўё улар ўзаро бир-бирини тўлдиради. Айниқса, Исломдаги суфи йликда покланишга кучли эътибор берилади. Бу ҳам қайсидир жиҳатлари билан менга Тибет роҳибларининг эътиқодини эслатади. Сиз айтяпсизки, Исломни Аллоҳ Ер юзига инсонлар учун тўғри яшаш таълимоти ўлароқ туширди. Бу билан сиз инсоният тафаккур ва руҳий дунёсининг бошқа барча хазинасини инкор қилмоқдасиз: метафизика, Шарқдаги буддавийлик ғоялари, ҳатто, эзгулик ва ёвузлик орасидаги курашлар ҳақида сўзловчи зардуштийлик, дао, тай цзи, кунфу таълимотлари, бадиий адабиётлардаги юксак қарашларни, санъатни ҳамма-ҳаммасини рад этяпсиз. Агар Исломни танласак, ҳаётимиз рангини йўқотиб, бир хилликка мубтало бўлмаймизми? Араблардан чиққан диннинг темир қоидалари одамзод эркини чеклаб ташламайдими? Муҳаммад инсоният пайғамбариман деб айтгани билан Ислом араб халқлари манфаати устига қурилгандек туюлади менга.
Анна гапини тугатиб, Ҳожар хонимдан жавоб кута бошлади. Тингловчиларнинг айримлари бу нутқни тушунди, айримлари эса бироз англамади, айримлари эса фаҳм ҳам этмаганди. Ҳожар хоним Аннага жилмайиб қаради. Анна нутқи давомида бироз ҳиссийлашди, натижада, юзи бироз қизаринқиради.
– Европа университетларида, Америкада ҳам, ўқитиладиган асосий китобларда Зигмунд Фрейд, Эрих Фромм, Эдмунд Хуссерл, Гадамер, Дилтей каби файласуфларнинг қарашлари қонун деб қабул қилинган, тўғрими, Анна? – сўради Ҳожар хоним. Анна тасдиқлади. – Улар фалсафада жуда чуқур ёндашганлар. Ғарб файласуфлари Мусулмон Шарқида етишиб чиққан Ибн Рушд, Ибн Арабий, ал-Форобий, ал-Ғазолий, Ибн Сино, ал-Жилий каби ўнлаб олимларни ҳам унутиб қўймаган. Шу билан бирга, Ғарб фалсафасининг ўзгармас қоидалари ичида ўзлари учун баҳсли бўлган бир хулоса ҳам бор. Файласуфлар одамзод табиати, руҳияти, ақлини тадқиқ эта-эта коинотдаги Олий ақл ҳақида бир гапни ўйлаб топдилар. Фрейд, Фромм каби файласуфлар миф деган атамани кўп тушунтиришди. Одам онгидаги ҳар қандай хаёл мифдир дейишди. Миф инсоният генида сақланган ухлоқ ахборотлардир дейишди.  Инсон биологик майлларини тийса, ҳеч қачон бахтли бўла олмайди дейишди. Олий ақл ўз-ўзидан бор, у ҳамма нарсанинг асоси, у турли шаклларда ўзини намойиш этади, дейишди. Миф Олий Ақлнинг меваси дейишди. Одамзоднинг руҳоний-маънавий эҳтиёжлари Олий Ақлнинг бир белгиси дейишди. Барча таълимотлар Олий Ақлда бирлашади, одамзод Олий Ақл билан абадийликка эришади, ҳаётдан кейин бошқа ҳаёт йўқ деб, ўлим ҳаётини инкор қилишди. Тўғрими Анна? Эҳтимол, сиз бу ҳақдаги китобларни ҳам ўқигандирсиз?
Анна шу ерда донг қотиб қолди. У Ҳожар хонимнинг ҳар бир жумласини ақл элагидан ўтказиб, бу аёл фавқулодда хислатли эканлигига ишонч ҳосил қилди. Унинг назарида, рўмол ва ҳижоб ўраган аёл бу қадар катта илмга эга бўлиши имконсиз эди гўё. Ҳолбуки, қаршисидаги муслима унга унинг ҳаёлидаги ахборотларни очиб бераётганди. Анна шу чоққача ўзи ишониб келаётган бу таълимотларни шундай оддий сўзлар билан ифодалаш мумкинлигидан бехабарлигини ҳис қилди. Чунки у фалсафанинг мураккаб ғояларини осон услубда етказиб бўлмайди, деб ўйларди. Китоблардаги жуда кўп қоидалар, бижирлаб кетган мисоллар унинг хотирасига сиғмай ҳам қоларди гўё. Ҳозир эса унинг тасаввуридаги Ислом "зулмати"даги бир аёл ҳаммасини бир нафасда айтиб берди. Шунча илмни билиш учун, албатта, Ғарбда ўқиш керак эмасми? Балки, Ҳожар хоним янги муслималардандир?!
– Хоним, – деди Анна шуларни ўйлаб. – Тўғри сўзладингиз. Гарчи фикрларингиз хулосасини аниқ билмасам-да, сўрамоқчи эдим: Сиз Исломни қачон қабул қилдингиз?
Ҳожар хоним Анна нима учун бу саволни берганини тушунди.
– Анна, мен ҳали Одамзод яралмасидан аввал Исломни қабул қилганман.
– Ҳа… – Анна бу жавобдан сўнг бир лаҳза эсанкираб қолди.
– Аллоҳ Ер юзида Одам атодан то қиёматгача бўлган оралиқда яраладиган ҳамманинг руҳини йиғиб, "Мен кимман?" – деди. Руҳлар: "Сен бизнинг Роббимизсан!" – дейишди. "Сизлар Менга таслиммисизлар?" – деди буюк Аллоҳ. "Сенга мақтовлар бўлсин, биз Сенга таслиммиз!" – деди руҳлар. Бу таслимият Ислом эди. Исломда бўлиш эди. Ўша аҳд кунида менинг руҳим ҳам Аллоҳга аҳд берган, ўшанда мен мусулмон бўлганман, – деди Ҳожар хоним.
– Ҳайратланарли бир эътиқод! – деб юборди Анна. –Мусулмонлар ана шундай деб ишонишларини билардим. Аммо биринчи марта буни бир тирик муслимадан тингладим. Хоним, сиз Исломий оилада туғилганмисиз?
Мақсадингиз шуни аниқлаш эди, Анна, – деди Ҳожар хоним. –Ислом муҳитидаги аёл мен айтаётган илмларни сизнинг наздингизда билиши қийин. Анна, менинг аждодларим Исломда ўтдилар. Мен ҳам Ислом тарбиясини олиб улғайдим. Бу илмларни ҳам диним тақозоси ўлароқ ўргандим. Баъзилар ўйлаганидек, аёлнинг Исломда бўлиши, ҳижобда яшаши уни ақлсиз, банди, мазлумга айлантирмайди, билъакс, унинг иффатини, шаънини бегоналардан ҳимоя этади.
Аннага бу жавоб бир танбеҳдай таъсир этди. У қизариб кетди. Очиғи, у эътироз билдиришни истаётган эса-да, эътирозларини тартиблаб улгурмаётгани сабабли индай олмади.
– Энди Ислом сиз айтгандек, инсоният тафаккури хазиналарини рад этадими? Исломнинг темир қоидалари одамзодни фикр эркидан маҳрум қилади, деган мулоҳазаларингиз хусусида сўзлаймиз, – Ҳожар хоним давом этди. – Азизам Анна! Фалсафада чуқур кетиш, яхши ва ёмон орасидаги фарқни йўққа чиқаради. Муқаддас деб қабул этилган ҳамма қадриятларни янчиб ташлайди. Масалан, инсоннинг биологик майлларини тиймасликни эрк деб билсак, инсон нималарни хоҳламайди? Тўғри ва нотўғрининг орасида чегара бўлиши лозим. Бу чегарани инсон топишга қодир эмас. Худони Олий Ақл деб номлаб, шубҳа-гумонлар ичида юриш фақат тушкунлик зулматига етаклайди. Исломни ягона ҳақиқат деб эътиқод қилсангиз, ундан ташқаридаги ҳамма нарса ёлғонлигини тушунасиз. Бажонидил, – деди Ҳожар хоним. – Менинг гапларим шу, ҳозирча. Сиз тинглашни истайдиган ҳикояни бошқа муслималардан эшитамиз, иншааллоҳ, – Ҳожар хоним шундай деб ўрнидан турди.
…Хонимдан сўнг, бу жойга ёши қирқларга яқинлаган бир муслима келди. У ҳам Аллоҳга ҳамд, Расулуллоҳ соллаллоҳу алайҳи ва салламга салавот айтиб, гапини бошлади.
– Исмим Шафиқа. Покистонданман. Лаҳорда туғилганман. Муаллимамиз Ҳожар хоним ҳақ гапни айтдилар: менинг узун бир қиссам бор. Бу ўз ҳаётим ҳикоясидир. Мен буни тўқимаганман, бировдан эшитиб олмаганман. Ўзим яшаб ўтган бир ҳаёт бу. Уни сизларга ошкор этаман. Тинглаб, албатта, хулоса қилинг, – деди сўзга чиққан муслима юзидаги парданинг ўзинигина очиб. Анна бу суҳбатдошининг фавқулодда гўзаллигидан илҳомланиб кетди.
– Шафиқа хоним, шу қадар латофатлисизки, Ғарбда бу гўзаллик нақадар қадрланишини биласизми? Сиз санъат давраларининг маъбудаси бўла олардингиз! – деди Анна.
Шафиқа хоним Аннага маъюс жилмайди.
– Шундай денг? – деди маҳзун овозда. – Келинг, ҳикоямни бошлай қолай.
– Албатта, албатта, –  деди Анна.
– Отам Лаҳор мадрасаларидан бирида мударрис, яъни ўқитувчи эди. У киши табиатан қаттиққўл бўлиб, ҳеч қачон кўнгилбўшлик қилмасди. Отамнинг тўрт хотини бор эди. Тўрттови ҳам бир ҳовлида яшарди. Аниқроғи, отам катта ҳовлини тенг тўрт қисмга бўлганди. Раҳматли бобомдан қолган даромадли тижорат отамни шундай бой ва имконли бўлишига шароит берганди. Отам тўрт хотинини бирдек назорат қилади. Ҳамма хотинларидан умумий ҳисобда ўттиз фарзанди бор. Ўн етти ўғил, ўн уч нафар қиз. Отам ҳар бир аёлига бир нафардан хизматчи ходима олиб берган. Бундай катта оилани бошқариш, еб-ичириш осон эмас, албатта. Ўттиз фарзанднинг ҳар бирини тарбиялаш, таълим бериш, банд қилиш ҳам машаққат. Отам шунинг учун бўлса керак, доим важоҳатли эди. Ҳамма фарзандлар отамдан қўрқардик. Отамнинг аёлларини айтмаса ҳам бўлади. Улар отамдан Азроилдан қўрққандек қўрқишарди. Шу қадар улкан ҳовли бирор марта тўзиб ётганини эслай олмайман. Отамнинг аёлларини ҳаммасини она деб танидик. Ўз онамизни она деб чақирсак, хонадоннинг катта хонимини катта она, кейингиларини кичкина она дер эдик. Оналаримизга беҳурматлик қилмадик. Итоатларидан чиқмадик. Отамнинг талаби шу эди. Оналаримиз ҳам бизга овоз кўтарганларини билмайман. Қарғиш, нолиш, йиғи-сиғи бу хонадонда йўқ. Оналаримиз ҳам, хизматчи аёллар ҳам уй тозалаш, овқат пишириш, кийим тикиш билан банд бўлишар эди. Ҳар куни кундузи соат ўндан ўн биргача мутолаа ва қироат вақти эди. Отам шундай атарди. Ҳар бир онамиз ўз болаларини йиғиб, китоб ўқитарди. Бу китоблар ҳар хил бўлса-да, тартиби бор эди. Асосан, ақийда, тарих, ибодат ҳақида ўқирдик. Мактабга бордик. Мадрасага қатнадик. Отамнинг талаби билан оналаримиз ўқишимизга ўта эътиборли эдилар. Хонадонимизда бир вақт намоз қазо бўлмаган, хуфтондан сўнг деярли ҳамма ухлайди, бомдоддан сўнг уйқу мумкин эмас. Пешин намозини ўқиб ҳам, бирор соат ухлар эдик. Отамни ҳар куни кўра олмасак-да, кун ора кўрардик. Тўрт кунда бир бизнинг дастурхонда ўтириб, кечкилик қилардилар. Лаҳордан ташқарида еримиз бор эди. Бу ернинг бир қисми мева ва узумли боғ, бир қисмига ҳар йили мош, ловия, нўхот ва турли сабзавотлар экардик. Биз қизлар ерда меҳнат қилмасак-да, акаларим, укаларим ишлашарди. Чорвамиз ҳам бор эди. Отам ҳеч бир фарзандини бекор ва эътиборсиз қўймасди, тўғри, биз билан суҳбатлашгани вақти деярли йўқ эди. Лекин тарбиямизни асло унутмаган. Мен отамнинг кенжа аёлидан туғилган кенжа қизи эдим. Айтишларича бобом отамнинг шогирди бўлган. Энг гўзал қизини устозига никоҳлаб берган. Онам чиндан беҳад чиройли аёл эди. Катта оналаримиз онамни бироз суймасликларини кўп сезганман. Онам эса буни кўрмаганга оларди. Ҳамиша отамни ҳурмат билан кутарди. Онгимизда ота деганда Ер юзидаги энг улуғ инсон гавдаланган доим. Ўн ёшга тўлганимда, кўзгуда ўзимни кўп томоша қилардим. Кундан-кун гўзаллашаётганимни яхши идрок этганман. Ўша пайтлар Покистонга Америка маданияти кўпроқ таъсир этаётган эди. Инглиз тилини ўрганарканман, турли журналлар, газеталардаги суратлар менинг ҳаёлимни ўғирлайдиган бўлди. Кўчаларимиз Америка кўчалари олдида ғариб эди. Одамларимиз америкаликларга қиёслаганда кўримсиз, қолоқ эди. Ҳаётимиз Америка ҳаёти олдида ўта жўн, ўта зерикарли эди. Ўн тўрт ёшимда шундай ишонч онгимга мустаҳкам ўрнашиб бўлди. Бироқ онам билан кам гаплашардим. Менимча, онам ўта содда аёл эди.  Опаларим ҳам кўзимга ўта муъте кўринган. Ўзимни бу ҳаёт одами деб ҳисобламай қўйдим. Бурқамни очиб юришдан қўрқсам-да, ҳаёлимда сочларимни ғарбона турмаклаб, ҳаммани лол қолдириб юришни орзу қила бошладим. Уйимизда мусиқа тингланмасди. Телевизорда ҳам фақат диндорларнинг ваъзлари қўйиб бериларди. Мен эса мусиқа ошуфтаси бўлиб қолдим. Шундай ўзгаришлар ичида юрар эканман, менга совчи келди…
        </item>
        <item>
            Абдуллоҳ Ёрқин ҳикоясини давом эттиради:
– Туркман чегарасидан ўтдик. Бироз юрдик. Онам, акам ва мен йўл четидаги дарахт тагида қолдик. Отам отга миниб, қаергадир кетди. Акам билан онам ўзига эрмак топди. Ариқдан сув олиб сепди. Юкларни тартиблай бошлади. Биз қўнган жойдан уч юз метр нарида ўтов кўринади. Ўтов атрофида болалар ўйнаб юрибди. Ўтовдан бир жувон чиқиб, нималаргадир уннайди. Кейин яна кириб кетади. Бир-икки марта бизга қаради. Ариқ деганим анҳордан кичикроқ ўзан. Ёқасида тол, мажнунтол, наъматак, бақатерак, тут ўсган. Йўл шағалли. Бу ерда ўзиюрар уловлар ўтиб қоларкан. Бундай уловларни Хўтанда кам кўрганмиз. Дариллаган овоз чиқади. Катта, юмшоқ ғилдираклари бор.  Орқасида тутун чиқарадиган қувур. Атроф бийдай дашт. Сув қаердан келиб, қаерга кетади – билиб бўлмайди. Яқин орада бирор қишлоқ кўринмайди. Акам билан мен чумолиларни анча томоша қилдик. Мен чумолиларнинг сувда сузишини кўргим келиб қолди. Барг олиб, чумолиларнинг карвонини тўсдим. Бир неча чумоли баргга чиқди. Баргни сувга қўйиб юбордим. Назаримда, чумолилар учун барг кема эди. Бу "кема" нинг ариқда “сузиши”ни томоша қилиб, оқим бўйлаб югурдим. Ортимдан онамнинг хавотирли саси келди:
– Абдуллоҳ, узоқлашма, болам!
Кема сув ўртасига кетиб қолди, мен чумолиларни тақдир измига қолдириб, онамга қараб югурдим.
– Она, нон! – дедим.
Онам тугундан қора буғдой нони олиб берди. Мен ариққа келдим. Ноннинг ярмини акамга бердим. Ўзимнинг улушимни сувга ботириб, қотган нонни юмшатиб, оғзимга солиб чайнай бошладим. Ўтовдан бир кампир чиқди. Ортидан бояги аёл кўринди. Кампир аёлдан ниманидир сўради. Аёл ҳам бизни кўрсатиб жавоб берди. Кампир биз томон кела бошлади. Онам унга томон пешвоз юрди:
– Ассалому алайкум, она, – деди.
Кампир ҳам ўз қизини кўргандек онамни бағрига босди:
– Ва алайкум ассалом, чироғим, – деди. – Қўноқмисизлар?
–Ҳа, она, қўноқмиз. Уйғурмиз. Ўғлингиз ўзиюрар улов ахтариб кетди, – деди онам. – Юкимиз кўп. Йўлимиз мўл.
– Воййй, чироғим, – астойдил ачинди Туркман она. Мен туркманлар юртида эканлигимизни билганим учун кампирни ҳаёлимда "Туркман она" деб атадим. – Мусофирлик қурсин, чироғим. Биз туркманлар чўлма-чўл юрамиз. Умримиз саҳрода ўтади. Бизга бунинг ҳеч бир оғири сезилмайди. Лекин Ватанидан чиққан одамга қийин. Юр, чироғим, ўтовга юр.
Онам тараддудланди:
– Она, юкларимиз бор. Ўғлингиз ҳам келиб қолса…
– Юкларинг жойидан қимирламайди. Ўғлим келса, ана, невараларим. Хабар беришади, юрақол, – қистади Туркман она. Унга эргашиб, ўтовга кирдик. Ўтов ичи кенг ва салқин экан. Ерда гулдор, юмшоқ гилам ястанган. Тўшак ўрнида терилар. Туркман онанинг таклифи билан майин терига ўтирдик. Туркман она дуо қилди:
– Худойим сиз мусофирларни эсдан чиқармасин, чўлларимиз серўт, қўйларимиз серсут, сергўшт, этли бўлсин! Омин!
Ўртада дастурхон. Кўзача. Нон. Қоқи мевалар.
– Чироғим, уйғурлар ҳам е демаса, овқат емайдими? Туркманлар е демайди. Ўзинг олиб е. Уят бўлмайди. Емасанг, уят бўлади.
Онам нон ушатди. Кўзачадан сопол айрон қуйди. Акам, менга берди. Ўзи ҳам ичди. Туркман она ҳам тамадди қилди. Таом пайти ҳеч ким гапирмади. Таомдан сўнг онам ҳам Туркман она билан гаплашиб кетди. Биз болалар ташқарига югурдик. Болалар билан тезда тиллашиб, ўйинга берилиб кетдик. Кечга яқин отам келди. У отда эмас, ўзиюрар уловда келди. Юкларимизни шу уловга ортдик. Туркман онанинг ўғиллари ҳам келишди. Улар бизга кўмаклашдилар. Туркман она бизга бир нималар берди. Онамни қучоқлаб, ўпди. Бизни ҳам қучоқлади, ўпди.
– Йўлларинг олис экан, яқин бўлсин! – деб дуо қилди.
Ўзиюрар уловнинг орқаси атрофи ўралган супа экан. Шу супага юкларимизни қўйиб, ўзимиз ўтириб кетишга ҳам жой ҳозирладик. Ҳаммамиз ўтирдик. Улов бир силкиниб, юриб кетди. Мен отамнинг пинжига тиқилдим. Акам онамнинг ёнида.
– Отларни сотдим, – деди отам. –Бу улов билан уч кунда Эронга етиб оламиз.
…Бирор шаҳар ё қишлоқда тўхтамадик. Улов деярли тинмай юрди. Билсак, уни икки киши галма-гал юргизар экан. Учинчи кун тунда уловнинг силкинишидан уйғониб кетдим. Қарасам, отам ҳам, онам ҳам уйғониб, нимагадир қулоқ тутишяпти. Пастдан овоз келди:
– Машинада нима бор? Борингни бер!
– Ё бошингни узайликми? Ўлигинг чўлда қолади, бўрилар еб кетади.
– Машинанг ҳам бизга қолади.
– Оғам, машинада ҳеч нарсам йўқ. Бир мусофирни оиласи билан манзилига элтяпман.
– Алдама, оч юкхонани! Оч!
Ўтирган супамизнинг орқа томони эшиги очилди. Фонус тутган отлиқлар кўринди. Уларнинг қўлида милтиқ ҳам бор эди. Онам қўрқиб кетди. Отам бизга:
– Қўрқманглар! – деди. Ўзи супадан пастга тушиш учун юрди.
Осмон тиниқ эди. Осмонда тўлиной. Юлдузлар чарақлайди. Чўлнинг изғиринли шабадаси эсади. Она болалар бўйрага ўрандик. Онам иккимизни маҳкам қучоқлаб олди.
– Ё Қодир Эгам! Бизни паноҳингда асра! Ё Меҳрибон Эгам, бизни ташлаб қўйма! Ё Қодир Эгам! Ё Раҳмли Худойим! Бизни ҳимоя қил! – онам тинимсиз пичирлаб шундай дерди. Онам бизни шундай қаттиқ қучоқлаб олгандики, юраги уришини сезиб турдим. Ич-ичимдан қўрқмасам-да, хатарда эканлигимизни идрок этиб, нафас ҳам чиқармасдим. Пастда эса отамнинг йўлтўсарлар билан суҳбати қулоққа чалинади:
– Оғаларим, – дерди отам. – Хотиним, икки болам билан кетяпман. Уйғурман. Хитой зулмидан қочдим. Боримни йўлда сарфлаб келяпман. Шу уловни ҳам базўр топдим. Ҳали манзилим олис.
– Шундай де? Қаерга кетяпсан?
– Оғалар, Эронга ўтишим керак. Кейин Туркияга.
– Туркманда юравер! Туркияда нима қиласан? Киминг бор у ерда?
– Оғалар…
– Айт, айт! Ит эгасини танимайдиган замонда Туркияда сенга кўзи учган ким экан?
Отам жим қолди.
– Эй мусофир, исминг нима? – бу мутлақо жиддий бир овоз эди.
– Иброҳимман, – деди отам. – Иброҳим Ёрқин.
– Яхши, Иброҳим Ёрқин. Мени эшит! Сен чиққан уловни ўрислар кўпроқ минади. Улар бу уловда наша, кўкнори ташиб юрадилар. Афғондан олиб, Эронга, Қирғизга, Термизга, Тошҳовузга, Хоразмга сотадилар. Биз инсофсиз қароқчи эмасмиз. Бу кофирларни шундай қилиб, додини берамиз. Кейинги пайтда аҳвол оғирлашди. Ўрис афғонга қўшин киритади дейишяпти. Сен Хитой зулмидан қочдим деяпсан. Мен мазлумни таламайман. Ростини айт, Туркияда кимни қора қилиб кетяпсан? Гапинг рост бўлса, сени Туркиягача эсон-омон боришингни таъминлашга ҳаракат қиламан.
– Оға, мен қора қилиб бораётган одам ҳаётми, йўқми, билмайман. У жуда таниқли одам. Бобом унинг мужоҳидларидан бўлган, – деди отам.
– Бобонг мужоҳид бўлганми? Ё Қодир Аллоҳ! – йўлтўсар оға ҳайқириб юборди.
– Бобомнинг исми Қиличбек Мужоҳид бўлган. У амирул муслимин Ёқуббек қўшинида бўлган. Еттишаҳарни барбод этганларидан кейин бобом Хўтанга, она юртига қайтади. У пайт ёш, навқирон йигит бўлган. Ёши етмишга етганида, Фарғона кофирга қарши Эргаш қўрбоши жиҳод қиляпти деб эшитади. Фарғонага келиб, Эргашнинг Ғорбувадаги қароргоҳига боради. Ўша ерда Шермуҳаммадбек қўрбошига ёрдамчи бўлади. Бобом аскарлар ичида нисбатан ёши улуғ эди. Ёқуббек Бадавлат лашкаридан ҳам олган тажрибасини ишга солади. Оппоқ соқоли билан ўрисга қарши кўп урушиб шаҳид бўлган. Шермуҳаммадбек шунда кўп маҳзун бўлган. Бобомнинг яккаю ягона ўғли отасининг шаҳодат топганини эшитиб Ғорбувага келган. У менинг отам Холид Мужоҳид эди. Уни ҳам Шермуҳаммадбек ўз лашкарига олган. Кўп урушлардан сўнг ҳар хил сабаблар билан қўрбошилар лашкари тарқалиб кетди. Кобулга чекинишга мажбур бўлган Шермуҳаммадбек қўрбоши отамга "Юртингга қайт!" дейди. Отам Хўтанга келди. Мен ўшанда анча эсимни таниб қолгандим. Кейин отам яна урушга кирди. Энди у киши Алихонтўра Соғунийнинг лашкарида эди. Алихонтўрани ёлғон келишув билан Московга олиб кетдилар. Лашкар бошсиз қолди. Хитой ҳужумига дош бермади. Отам ана шу жангларда шаҳид бўлди. Оға, аждодларимизнинг ҳаммаси кофир босқинчига қарши курашиб келди. Бизни босқинчи ҳукумат яхши танийди. Хитойга Мао Цездун раис бўлди. У охирги инқилобда хароб бўлган давлатни тиклаб олди. Энди навбат Уйғур ўлкасига келади. Биринчи иш эски курашчилар авлодини қириш бўлади. Шунинг учун юртимдан бош олиб чиқдим. Туркияда мен қора қилиб кетаётган одам донгдор қўрбоши, мужоҳидлар сардори Шермуҳаммадбекдир.
Отам гапини тугатди. Ҳамма жим бўлиб қолди. Сукутни Йўлтўсар оға бузди:
– Иброҳим, жигарим! Шуни билки, мен ҳам ғорбувалик мужоҳиднинг авлодиман. Шермуҳаммадбек Кобулга ўтганда бизнинг оила у билан эди. Қўрбоши Истанбулга кетди. Биз Афғонда қолдик. Бу ерда ҳаёт қилдик. Бироқ нотинчлик тўхтамади. Ҳар хил босқинчиларга қарши урушиб юрибмиз. Бир томондан ўрис, бир томондан инглиз таҳдид қилаётир. Яқин орада Афғон юрти улкан жанг майдонига айланса керак. Ўрис бизга қўшин киритса, халқ оёққа туради. Афғон халқи ювош халқ эмас. Босқинчи келса, қочадиган бўлса, уйини бузиб, кейин қочади. Нима учун тайёр бошпанани ёвга бериш керак? Шунинг учун катта уруш остонасидамиз. Мен бу ерда шерюрак йигитлардан жамоа туздим. Туркман чўлларида кофир ўриснинг молини талаяпман. Ўрис бу юртни босиб олиб, ҳаловат топаман деса, хом ўйлабди. Бухорони, Хивани, Қўқонни кофирга бериб қўйдик. Аммо бу ёғига қадам бостирмаймиз. Қадам босса, бу жойни жаҳаннамга айлантириб берамиз.
– Омин! – деди отам.
– Иброҳим, модомики, қасдинг Туркия ҳижрати экан, йўлдан қолма. Сенга пул бераман. Корингга ишлат. Афғонга ўрис келса, Қиличбек ва Холид Мужоҳидлар изини босишни истасанг, кел!
Мен ўрнимдан турдим-да, тахта тўсиқ оша пастга қарадим: бир неча ўн отлиқлар, ўртада отам ва жуда барваста одам гаплашиб туришган экан.
– Омон бўл, жигарим! – Йўлтўсар оға отамни бағрига босди.
…Шарқ осмони аввал кулранг тус олди. Кейин кўкарди, гезарди, оқарди ва қуёш чиқди. Биз аллақачон йўлда эдик.
…Йўлтўсар оға ваъдасига вафо қилди: Эронга ўтдик. У ерда ҳам бизни бошқа ўзиюрар улов олиб кетди. Эронда жуда кўп шаҳарлардан ўтдик. Отам айтгандек, баъзи шаҳарларда нотинчлик кўрдик. Одамлар кўчада тўпланиб бақиришарди. Баъзи шаҳарларда ўқ овозлари!
Эрон ичида ўн кун йўл босдик.
Истанбулга ҳорғин кириб келдик. Кейинчалик онам эслайдики, егулигимиз, нақд пулимиз деярли қолмаган. Ҳатто юкларимизни йўлда отам сотиб юборишга мажбур бўлган. Эрондан Ироққа ўтишга тўғри келибди. Ироқда мол-мулкимизни пуллашни бошлаганмиз. Онам айтадики, Истанбулга киришда ҳушимдан кетибман. Ёз эмасми, ҳаво қайноқ. Денгиз яқинлиги учун бу иссиқ ҳарорат одамни лоҳас этаркан. Отам ҳар тарафга жавдираб ёрдам излабди. Кўчадаги ҳар бир одамдан шифохона сўрабди, табиб излабди. Одамлар Эҳсон ҳаким деган инсоннинг манзилига йўллашибди. У пайтларда Истанбулда ҳам ўзиюрар улов кам экан, шундай бўлса-да, мусулмонлар тезда оиламизни Эҳсон ҳакимнинг уйига етказишибди. Отам мени кўтариб, табибнинг ҳовлисига югуриб кирибди. Эҳсон ҳаким шу тобда бемор кўраётган экан.
– Ҳаким афандим, болам хаста, боламга қаранг! – дебди отам. Онам эса рўмолининг бир учини тишлаб, бир учи билан кўзини беркитиб, сассиз йиғлармиш. Эҳсон ҳаким барваста, соч-соқоли оппоқ, юзи нурли одам экан. Ўзи қараётган беморни шогирдига топширибди-да, тезда келиб мени қўлига олибди ва дебди:
– Роббим ёрдамчи бўлсин! Қўрқма, ўғил, боланг Аллоҳнинг изни ила шифо топгай!
Кейин мени супага ётқизибди, кийимларимни ечиб, баданимни нам мато билан артибди. Кўзимнинг ичига, оғзимга қараб, юрагимга қулоқ тутибди. Ҳар хил муолажалар қилиб, иши давомида тинимсиз дуо ўқибди. Бурнимга қандайдир пахтани тутибди, ҳушимга келиб, ғингшибман. Кейин қандайдир дамламадан бир қошиқ ичирибди. Сўнг ота-онамга қараб, дебди:
– Ўғил, келинни олиб мусофирхонамизга жойлаштир, – сўнг шогирдларидан бирига тайинлабди. – Меҳмонни мусофирхонага элт. Хизматларида бўл. Барча ҳожатларини раво эт!
…Онам айтадики, мусофирхона катта даргоҳ экан. Қашшоқлик оилалар, етимлар, бевалар – ҳамма учун алоҳида-алоҳида ажратилган хоналари бор экан.
Мусофирхонада ота-онам ювиниб, иссиқ таом ейишибди. Кийимлар олишибди. Бироқ онамга ҳеч нарса татимабди. У фақат мени ўйлабди. Бироқ Эҳсон афанди мени бир хонага олиб, ҳеч кимни киритмабди. Ўзи даволабди. Уч кундан кейин онамга рухсат берибди. Онам олдимга кирса, ойдай бўлиб, покиза тўшакларда ётган эканман.  Онам қувонганидан роса йиғлабди…
        </item>
        <item>
            Шафиқа хоним ўз қисмати ҳикоясини сўзлайди:
– Совчилар менинг дунёйимни зулматга улоқтирди гўё. Наҳотки шу қора оламда абадул-абад қолиб кетаман? Ер юзида, узоқ ўлкаларда, масалан, Оврупода, Америкада ҳамма саодатманд яшамоқда. У ерда барча инсонлар шоду-хуррам, менинг мамлакатимда, менинг оиламда эса қулдорлик ҳукм сураётир! Мени мажбурлаб эрга беришмоқчи! Қани, менинг ҳуқуқим! Менинг ҳам орзуларим бор, овозим жуда жарангдор, ўзим гўзалман, мен машҳур хонанда бўлишим мумкин! Эронлик Гугушни кўрмайсизми? Ахир, у ҳам зулм чангалидан ғолиб чиқди, Ер юзи бугун уни танийди.  Мен ундан кам эмасман! Бизнинг оми халқимиз санъатни тушунмайди. Ваҳшийлар мусиқани тақиқлашган. Инсон қалбини азоблашади. Туйғулар учун сизни жиноятда айблайдилар. Бу қандай манфурлик! Ўша пайт мана шундай фикрлар миямни қамраб олди. Онам совчи ҳақида айтганида, бақириб юбордим:
– Тегмайман! Эрга тегмайман!
Онам авзойимни кўриб, қўрқиб кетди:
– Шафиқа, қизим, майли, майли, – деди у шошиб. – Нега бунча йиғладинг? Эрга тегишни истамасанг, мажбурламаймиз.
Онамнинг охирги гапи мени тинчлантирди.
– Энди ўн тўртга кирдинг. Ёшсан, ҳаётни билмайсан, Шафиқа, – онам бошимни силаб давом этди. – Сен йўқ десанг, ҳеч ким ҳўп деёлмайди. Ўзингни бу қадар қийнама, изтиробга солма, хўпми, кўзимнинг нури?
– Хўп, она, – дедим.
Анча хотиржам эсам-да, кўнглим озурда эди. Хонадонимизда тўй тўйга уланиб қолди. Отам ҳамма фарзандларини уйли-жойли қилишга киришди: бир ўғлини уйлантирса, бир қизини узатарди. Бу тақдир мени ҳам кутаётганини билардим. Узоқ-узоқларга қочиб кетгим келарди. Қандай қочаман? Менга ким ҳам ёрдам беради? Шунда менга бир зот ёрдам бера олади, деб ўйладим. Бу Аллоҳ эди. Астойдил сўрасанг, Аллоҳ сўраганингни беради. Бизга сингдирилган ақидалардан бири шундай эди. Ибодатга берилдим. Таҳажжуд ўқидим, нафл рўзалар тутдим, онам берган пулларни муҳтожларга садақа қилдим, эвазига Аллоҳдан бир нарсани сўрадим: “Аллоҳим, мени бу зулматдан қутқар! Ўзим орзу қилган эркин ҳаётни туҳфа эт!”
Совчиларнинг кимлигини сўрамай, рад этаверадим. Шу тариқа икки йил ўтиб, ўн олтига тўлдим. Отам Шафиқани ўн еттига тўлмай узатаман, қиз болани бундай узоқ ушлаб бўлмайди, дебди. Онам менинг ибодатгўйлигимни эслатибди.
“Ибодат яхши, – дебди отам, – аммо уй ишларини ҳам ўргатинг, хоним, эрнинг уйида ибодатига қараб, раҳмат дейишмайди, меҳнатига қарашади”.
Бу гаплардан жуда дилим озорланди. Отам мени, ўз қизини бегона ҳисоблаяпти, деб ўйладим. Бунга ўзимни мутлақо инонтириб қўйдим. Навбатдаги совчи хабарини эшитиб, одатдагидек, йўқ, дедим.
– Қизим, энди йўқ дейишинг бефойда, – деди онам. – Отанг розилик бериб юборади, бу аниқ. Куёв бўлмиш ёш йигит. Йигирмага кирган. Биринчи уйланиши.
– Менга бу қизиқ эмас, – дедим йиғлаб. – Мен турмушга чиқмайман.
– Ҳар бир қиз эрга тегиши шарт! – онамнинг овози бирдан кескинлашди. –Сенга ёмонликни раво кўрамизми? Куёв Малайзияда яшайди. Отангдан ўн беш ёшидан буён илм олади. Отанг Шафиқанинг қалби нозик, деб айтади. Шунинг учун дуч келган одамга сени узатмайди. Не-не одамларни ўзи ҳам рад этди. Иншааллоҳ, бахтли бўласан!
…Шафиқа хоним ҳаётини ҳикоя қиларкан, у кунларни ҳозиргидек эслади: қизнинг қайсарлиги ҳисобга ўтмади, никоҳ ўқилди.
Шафиқа куёвнинг, ҳақиқатан, жуда ёш эканлигини кўрди. Кўзлари думалоқ, соқоли сийрак йигитча устозига жуда мухлис эди. У ўз рафиқасини устозининг ҳурмати боис, ўзгача эҳтиром ила қарши олди. Келин-куёв бир муддат Лаҳорда яшадилар. Бу орада куёв Фотиҳ Карим таълимни якунлади. Мадрасадан бир қанча ижозаларни олди, ҳанафий мазҳаби бўйича дин мутахассиси сифатида ҳужжатга эга бўлди ва ўз юртига – Куала Лумпурга ёш аёли билан қайтди.
 Шафиқа самолётга чиқди, осмонга кўтарилди, ўзини бир қадар шод сезди. Карим доим аёлининг кўнглига қаради. Шафиқа эрига кўнгли талпинмаса-да, унинг поклик ила боқиб турган нигоҳларидан уяларди, бирор инжиқлик қила олмади. Бу ҳолни Фотиҳ итоатдан деб билиб, жуда мамнун бўлди.
Устози энг гўзал қизини гўзал тарбиялаб, унга тақдим этганидан Аллоҳга ҳамд айтди. Бироқ у Шафиқанинг қалбидаги туғёнлардан бехабар эди.
…Куала Лумпурдан эллик километр узоқликда бир мавзе бор. Бу дарёлари мўл бир ҳудуд. Ҳавоси тоза. Табиати гўзал. Ўрмонлари кўп. Боғлари сермева. Ҳайвонотга бой. Қушлари хилма-хил. Балиқчилик бобида аҳолиси жуда моҳир. Денгиз нафаси кезади. Икки-уч соатлик йўлни босиб, шарқда Тинч, ғарбда Ҳинд океанига олиб чиқадиган исталган денгизга етиб олса бўлади. Халқи бағрикенг. Доим кулиб юради. Бу ердаги ҳаёт Шафиқага анча маъқул келди. Мусиқа тинглаш мумкин экан. Телевиденияда исталган дастурни топиб, томоша қилишинг мумкин. Австралия, Сидней, Тасмания, Янги Зеландия каналлари ҳам бор. Ҳаёт Шафиқа орзу қилганидек рангли эди.
Фотиҳ Карим маҳаллий масжидга хатиб бўлиб ишга кирди. Маҳаллий теле ва радио дастурларда ҳанафий мазҳабидан дарс бера бошлади. Шафиқа бу ернинг аёлларини қувноқлигидан мамнун эди. Қизлар эр талашиб, уришиб қолишади. Баъзан қизлар онасига ўзи танлаган эрни айтар эди. Бу ҳол ҳеч кимни ажаблантирмайди. Ёш йигитлар кемада ҳажга бориб келишади. Фотиҳ Шафиқага ҳам ҳажга бирга борайлик, деди. Шафиқа юкли эди.
Орадан беш йил ўтди. Шафиқа икки ўғилнинг онасига айланди. Лаҳорга бир неча марта бориб келди. Онаси қизининг гўзал уй бекаси бўлганидан кўнгли тўқ эди. Қайнота-қайнонаси Шафиқани ўз қизларидай кўришарди. Бироқ Шафиқанинг қалбида ҳамон эски ҳавас олови ўчмаган эди. У ҳамон бу ҳаётидан тўла рози эмас эди.
– Билмайман, қалбимга бу шайтон қачон кириб ўрнашиб олган эди! – деб буни айтиб беради Шафиқа хоним. – Болаларимни қолдириб, эримдан ажралишни истаб қолдим.
…Фотиҳ қулоқларига инонмай қолди.
– Хоним, сиҳатингиз жойидами? Кўзингизга нимадир кўриняптими? - деди қайғуриб.
– Йўқ! – Шафиқа сапчиб туриб кетди. – Мен соппа-соғман. Жин теккани йўқ. Келинг, мени сиз тингланг, Фотиҳ. Онгли, маданиятли инсон ўлароқ қалбимни тушунинг.
Фотиҳ қаршисида умр йўлдошим деб фахр этиб юргани қўққисдан бегонага эврилганини сезди. Илиқ қалби музлаётганини идрок қилди. Мутаассир бўлишни бас қилиб, сокин овозда деди:
– Сўйланг, Шафиқа хоним, сизнинг дарди оламингизни биз ҳам билайлик. Зимистонда қолиб кетган кўринасиз!
Эрининг товушидаги важоҳатдан Шафиқа қўрқиб кетди. Уни тинглашга шай бўлиб ўтирган Фотиҳ Карим кутилмаганда Шафиқанинг назарида улкан ҳайбат касб этди. Шу чоққача тилидан ширин сўз, юзидан табассум аримаган мусулмоннинг ичидаги ғазабми, қаҳрми, хуллас, шунга ўхшаш бир қувват аждаҳо каби қўзғалган эди. Бу аждаҳонинг дами Шафиқани ҳайиқишга мажбур этди. Бироқ сўз айтилган эди, аёл бу аждаҳо қаршисида тик туриб, ёнишга маҳкум бўлди. Аслида, у ўзини ўзи бу балога дучор этди.
– Мен бу орзу билан болалигимдан буён яшаб келяпман. Фотиҳ, ўзимни занжир ичида қурбон этолмайман. Бизнинг Исломий деб мақтанадиган турмушимиз занжирдан иборат, холос.
Фотиҳ ўз хотинини илк марта кўраётгандек қотиб қолди. Эридаги бу ўзгаришдан куч олиб, Шафиқа тўхтамасдан бидирлай бошлади:
– Сизларнинг Исломингиз инсон қалбини парчалайди. Инсон қалбини ўлдиради. Эрк ва ҳурриятни бўғади.
Фотиҳ чидай олмади:
– Сен мусулмонмисан? – деб юборди.
– Алҳамдулиллоҳ, мусулмонман. Сиз менинг иймонимга шубҳа қиляпсизми? Иймонимни биладиган Зот тепада! – деди Шафиқа. –Исломий ҳаёт санъатни, маданиятни рад этмайди. Аллоҳ бандаларига зулм қилмайди. Сизлар еттинчи аср Исломини бугунги замонга тиқиштирасиз. Йўқ! Ислом сиз, отам айтгандек эмас! Сизлар қолоқсизлар! Исломий қоидаларни янгилаш фурсати етди! Аёл киши ҳам жамиятда, Ер юзида ўз салоҳиятини намойиш этиши лозим. Мен хонанда бўлишни истайман. Бутун дунё менинг овозимни тингласин! Мени танисин! Сиз эса бунга йўл бермайсиз. Шунинг учун ажрашаман!
Хотини гапираркан, Фотиҳ ўзини қўлга олди. Тишини тишига босди. Шафиқа гапириб бўлгач, сўради:
– Бори шуми?
– Сизга шу етади. Мен маданиятли, онгли муслимаман. Диним мени бўғмайди, балки менга йўл очади. Бироқ сизлар буни тушунмайсиз.
– Бу васваса сени қачон эгаллаб олди?
– Сиз учун бу васваса. Мен учун ҳақиқат.
– Сенинг бундай васвасанг учун талоқ ҳам шарт эмас, шекилли, – Фотиҳ шундай деб ўрнидан турди. – Талоқсан. Уйимдан йўқол. Болаларимдан умидингни уз.
Шафиқа ғалати бўлди. Эридан бу қадар тез жавобни кутмаган эди.
– Сиз мени севмагансиз! – деди чираниб.
– Ҳали шу ердамисан? – Фотиҳ шундай деди-да, ичкари хонага кириб кетди.
Шафиқа ичи бўшаб қолганини сезди. Худди бир бўшлиқда муаллақ қолган эди у. Суянадиган бир таянчи йўқ эди атрофида.
– Ўзингни қўлга ол, Шафиқа! – деди ўзига ўзи овоз чиқариб. – Энди эркин қушсан! Ўз ҳаётинг ўз қўлингда! Бўшашма!
…Шафиқа кетиш учун бироз пул, либосларини ҳозирлаб қўйган эди. Режасига мувофиқ, Куала Лумпур марказидаги шоҳона меҳмонхонага жўнади.
…Эрталаб қизил либосини кийди, юзини очиб рўмол ўради ва Америка Қўшма Штатларининг Куала Лумпурдаги элчихонасига йўл олди.
– Элчихона мени амалий қўллаб-қувватлашини сўрайман, – деди у. Элчихонадагилар уларни йўқлаб келган бу дилбар аёлнинг диндор оиладан келганлигини эшитиб, руҳланиб кетишди. Ўзгача эҳтиром ва илтифот ила суҳбат хонасига таклиф этишди.
– Қаҳва, чой ёки сув? – деб сўради хизматчи.
– Сув, – деди Шафиқа. У беҳад ҳаяжонланаётган эди. Бир неча дақиқада унинг қаршисига бир аёл ва икки эркак келиб ўтиришди. Аёл қоратанли эди. Уларнинг учови ҳам жуда қувноқ, жуда дўстона, жуда мулойим эдилар.
– Хайрли кун, хоним, исми шарифим Жейн Бронти, сиз Жейн деб чақиринг, шу менга ёқади, – деди хайрихоҳлик ила қоратанли аёл.
– Танишганимдан хурсандман, Жейн, – деди Шафиқа. – Мен Шафиқаман.
– Шафиқа, исмингиз жуда ҳам гўзал жаранглар экан. Худди ўзингиз каби дилбар исм! – деди Жейн. – Танишинг, ҳамкасбларим Жой ва Николас. Биз элчихонада гендер ҳимояси, маданият ва санъатни қўллаб-қувватлаш масалаларида ишлаймиз.
– Хоним, элчихонамизга ташриф буюриб энг тўғри ишни қилгансиз, – деди Жой деб танитилган эркак. – Сизнинг ҳикоянгизни тинглашни истаймиз. Сиз ўз қобиғингиздан чиқишга қандай жасорат топдингиз?
– Агар бу ҳақда биз билан суҳбатлашсангиз, мамнун бўлардик, – деди кулиб Жейн ҳам.
     Шафиқа уларга оиласи, келиб чиқишини айтиб бериш осон кечмаслигини шу онда англаб етди. Айтажак ҳикояси гўё ўзи мансуб бўлган оила ҳақида шикоят қилиш эди. – Кечирасиз, мен тегишли бўлган оила ўз ҳаётидан рози, мен учун у торлик қилди, холос, – деди Шафиқа.
– Тортинманг, азизам! – деди Жейн. – Сизга атрофлича ёрдам беришимиз учун сизни яхшироқ танишимиз керак.
Шафиқа бошқа чораси йўқлигини тушунди. Чуқур нафас олиб, секин сўз бошлади:
– Мен Исломий оилада туғилдим…
Шафиқанинг ҳикояси элчихонадагиларга жуда ёқди. Улар аёлни қўллашга тайёр эканликларини билдиришди.
– Албатта, Ислом дини инсонларга таскин беради, ўзидан қониқиш, Худонинг паноҳида хавфсиз эканлигига одамни ишонтиради, – деди Николас. – Бу кишига психологик хотиржамлик ато этади. Бироқ динни – у Исломми, насронийликми – эркимиз занжирига айлантириш тўғри иш эмас. Биз одамзоднинг ҳамма ҳуқуқларини ҳимоя қиламиз, хусусан, тақводорликни ҳам. Бироқ инсонлар тақводорлик билан ўзларини чеклаб юришлари жуда ачинарли. Шафиқа хоним, жасоратингиз таҳсинга лойиқ. Бу жасорат минглаб аёлларни руҳлантиради, оламга очиқ кўзлар ила боқишга чорлайди, шубҳасиз.
Шафиқа қайтиб бўлмас йўлга чиққандек ҳис этди ўзини. “Етар! Ҳадиксирашни бас қил, Шафиқа! – ичида ўзига ўзи далда берди. – Сени отанг тушундими? Сени онанг тушундими? Сени эринг тушундими? Йўқ, улар сени тушунмади. Энди ортга қайтсанг, сени чексиз хорлик кутяпти. Энди олға юр! Сен оилангдан юз ўгирмадинг, сен ўз йўлингга чиқдинг. Сен қолипларни буздинг. Сен кишанларни парчаладинг. Шафиқа! Чекинма! Келиб чиқишингни яширма! Яшириб нима қиласан? Бутун олам шундай жасур аёлни билсин! Жасорат ва истак бўлса, қандай буюк марраларга эришмоқ мумкинлигини исботла! Отингни, зотингни яширма, Шафиқа! Дин бу эски бир қолип. Эски занжир. Ундан қўрқма! Аллоҳ марҳаматли, у бандаларини бундай азобламайди. Ахир, санъатнинг нимаси гуноҳ? Мусиқанинг нимаси ҳаром? Инсон қалбига ҳаловат берувчи неъматнинг нимаси ёмон? Аллоҳ сени тушунади, Шафиқа. Аллоҳ сени кечиради. Асосийси, қалбингни тоза сақла! Ибодатингни қил! Аллоҳни унутиб қўйма! Шафиқа, чўчима!”
…Орадан бир ой ўтиб, Шафиқа ҳақида халқаро ахборот хизматлари бир неча дастур тайёрладилар. Уларда Шафиқа эрк фариштаси, жасоратли қалб соҳибаси каби сифатлар билан мақталди. Шафиқа ўзининг “ҳаёт йўли” ҳақида ҳикоя қилди. Тақиқланган орзулар, соқов қилинган болалик, гунг аёллар қисмати бу дастурлар мавзуси эди. Шафиқага БМТ, ЮНЕСКО эътибор қаратди. Овозини тинглашди. Қўшиқчиликни ўрганиш учун таълим олди. Шафиқа ўз “муваффақияти”дан маст бўлди. Дастлаб, саҳналарга чиқишда ҳаяжонланар эди, аста-секин бу ҳаяжон йўқолди. Олти ой давомида Ер юзининг бир неча нуқталарига борди. Африка, Араб Амирликлари, Сингапур, Ҳиндистонда аёллар ҳуррияти ҳақида маърузалар ўқиди. БМТ Шафиқага Жейн Бронтини ҳамроҳ қилиб берди. У Шафиқа учун ҳамма нарсани ҳал қилар эди. Шафиқанинг ичида бир туйғу уни сезилар-сезилмас азобларди. Ҳар томонга боқиб, у шаҳватпарастлик ҳавосини ҳис этарди. Бу истакларга Ғарб одамларида ҳеч қандай тўсиқ қўйилмаслиги унга олган тарбиясини кўп бора ёдига солди. Шаън ва иффатига миллионлаб нигоҳларнинг тажовузи унга оғирлик солди. Айниқса, эркакларнинг аксари унга энг яқин даражада дўстлашишни доимо таклиф этишлари уни ерга ураверди. У бахтиёрликда деб ҳисоблаётган Ғарб аёллари, аслида, ўз эркаклари қошида бир қадр касб этмаслигини тушунди. Севги деган туйғу шаҳватпарастликни ифода этарди, холос. Ҳеч бир аёлда на иффат ҳимояси, на шараф пояси йўқ эди. Аёллар ҳамиша ўз қоматларини кўз-кўз қилишга мажбур эдилар.
Бу ерга урилишлар Шафиқага шу қадар оғир ботдики, ўзини алданган ҳис этди. Кайфияти зулматга чўкди: табассумлар ёлғон; мода саҳнасидаги латофату малоҳат рўё; туйғуларда бирор поклик йўқ; аёл қалби бу маконларда ўзини зинҳор аёл деб ҳис этмагай! Аёл эркинлик баҳонасида бўшлиққа ташлаб юборилган! Унда на суянч бор, на таянч!
Шафиқанинг нутқларидан жўшқинлик ғойиб бўлди. Овози сўнди. Кўзлари маъюсланди.
– Шафиқа! Сенга нима бўляпти? – деди қайта-қайта Жейн. Шафиқа жавоб бермади.
– Бошқа сўзлай олмайман, – деди Шафиқа ниҳоят.
– Нима учун? – ҳайрон сўради Жейн.
– Тушунтириб бера олмайман… мени тинч қўйинглар! – ҳазин оҳангда гапирди Шафиқа.
– Кечирасан қизалоқ! – деди Жейн жаҳл билан. – Биз сени излаб топдикми? Ялиниб келган ўзингсан. Сенга шароитлар ҳозирладик, йўлингни очдик, пул бердик. Дунёни кездинг. Юлдуз бўлдинг. Сен бу ишларни ўйин деб ўйлайсанми? Сенинг кўнглингга қарайдиган ҳеч ким йўқ. Буйруқни бажар.
Шафиқа қулоқларига ишонолмай қолди.
        </item>
        <item>
          Абдуллоҳ Ёрқин ҳикоясида давом этаркан, эллик йил аввалги тарих унинг хотираси китоби қатларидан тирилаётган каби ўша онларнинг ҳар бир сўзи, ҳар бир саси, ҳар бир ҳаракат ва сукунати унинг учун беҳад қийматли эди.
…Иброҳим Ёрқин оиласи Эҳсон афандининг мусофирхонасида бир неча кун қолди. Келган куниёқ Иброҳим бу зот нақшбандия тариқатининг муршиди эканлигини билди. Халқ бу инсонни эъзозлаб, “шайх Эҳсон ҳаким ҳазратлари” деб атар экан. Эҳсон афанди тиб ва ҳикмат илми соҳиби бўлиб, одамлар у ҳақда “шайх Эҳсон тариқати кўнгил шифоси, табобати вужуд давоси” деб юришаркан. Шайх Эҳсон афандининг юзлаб шогирдлари бор эди. Ҳар бир шогирдига турли илмларни ўргатган. Ўзи яшайдиган ҳовли жуда камтарона эди. Бироқ шу маҳаллага мусофирхона, мактабхона, шифохона қурдирган. Ундан ташқари, хонақоҳ ҳам бор эди. Хонақоҳда ҳар кун шайх Эҳсоннинг илм дарслари бўлади. Тушдан сўнг хордиқ чиқарган Иброҳим шайх Эҳсон илм суҳбатини тинглаш учун хонақоҳга келди. Хонақоҳ кенг. Деворлари оппоқ. На нақш, на ёзув, на зийнат бор. Хонақоҳнинг қибласида меҳроб. Меҳробнинг ўнг тарафида минбар. На меҳробда, на минбарда, бироз бўлса-да, зийнат асари кўринмайди. Шогирдлар, мухлис ва муридлар хонақоҳни тўлдирди. Меҳробнинг ўнг ёнидаги деворнинг бурчида ихчам эшикдан шайх Эҳсон бироз эгилиб, кириб келди. Хонақоҳ сукутга чўмди. Шайх бир-бир қадам босиб, минбарга чиқиб ўтирди. Либослари бўз, кенг, салласи ихчам ва қора. Шайхнинг қўлида тасбиҳ ҳам кўринмайди. Шайх Эҳсон минбарга чиққач, бир нуқтага боқиб, бироз сукут сақлади. Икки-уч дақиқа ўтди. Шайхнинг ўктам саси хонақоҳ бўйлаб тарқалди:
– Бизни мўмин, муслим қилиб яратган, Ислом ухувват орасига киритиб қўйган, “Бўл!” деса истаган иши бўладиган, ҳар бир иши ҳикмати ила гўзал, қудрати ила мукаммал бўлган, дунёда жамики мавжудотга, охиратда мўминларгагина раҳм этувчи, ар-Раҳмон ва ар-Раҳим Аллоҳга чексиз мақтовларимиз, ҳамдларимиз бўлсин! Банданинг Аллоҳга итоатдан бўлак, Унга ҳамд айтишдан бўлак бир иши йўқдир! Ё Роббимиз, бизни Ўзингга ҳамд, тасбиҳ айтиб, амрларинг адосида айла! Амийн! Бутун дунёга Ислом неъматини келтирган, оламларга раҳмат бўлган, Исломда яшамоқнинг намунасини ўз ҳаёти ила кўрсатиб берган Пайғамбаримиз Муҳаммад соллаллоҳу алайҳи ва салламга, оилаю асҳобларига салавоту саломларимиз бўлсин! Аллоҳ набиййимиз, ҳабибинг Муҳаммад мустафо Расулуллоҳ соллаллоҳу алайҳи ва салламга муносиб уммат бўлиб, динингда яшаб ўтишимизга, динингга хизмат қилишимизда ёрдам бер! Амийн!
Иброҳимнинг бутун вужуди қулоққа айланди. Яқин орада, йўқ, яқин орада эмас, деярли бундай соф Исломий суҳбатда бўлмаган эди. Шайх Эҳсон афандининг ҳар бир калимаси ташна руҳига оби ҳаёт, хаста қалбига муроду қанот бўлаётган эди.
– Бугун Аллоҳнинг изни ила абноул вақт, яъни вақт ўғиллари ҳақида суҳбат қурамиз, – шайх фасоҳат ила сўзларди.
– Билингки, вақт ўғиллари бир тамсилдир. Бир ўхшатишдир. Вақт Аллоҳ томонидан яратилди. Ойларнинг ҳаракати вақт учун ўлчов қилинди. Инсониятнинг ҳаёти вақт ичида ўтиб боради. Вақт бутун оламни ўз ичига олди ёҳуд вақт рўй бераётган ҳодисотларнинг бир суврати кабидир. Вақтнинг ўғиллари – Аллоҳнинг тавҳидини идрок этиб, ўзини буткул Аллоҳга бахшида этган мўминлардир. Вақт ҳар нени завол айлайди, аммо мўминлар вақт ўтган сайин камол топажаклар. Вақт ҳар нени емириб, адо қилади, аммо вақт иймон эгасининг хизматкори янглиғ, зотан, вақт ўтгани сайин мўминнинг Иймони пишиб, нурланиб, зиёда бўлиб, қувватланиб боради. Вақтнинг қаршисида одамзод қўрқади, иймонлилар вақт қошида мамнундирлар, зотан, вақт уларни Роббилари томон элтгай. Одамзод Аллоҳ томон кетаётган сайёҳдир. Кимдир буни идрок этади, инонади, кимдир буни англамайди, куфр келтиради. Куфр келтирганлар ҳам нақадар қайсарлик этмасинлар, тонг-ла оламлар Робби қошида тик туриб ҳисоб беришга мажбурдир. Кибри, каттатарошлиги уларни ҳеч нарсадан қутқариб қолмайди. Набиййимиз, ҳабибимиз, Аллоҳнинг расули Муҳаммад соллаллоҳу алайҳи ва саллам афандимиз: “Мўминнинг иккинчи куни биринчи кунига ўхшамас”, – деб марҳамат этмишлар!
Нақадар гўзал сўз! На-да, гўзал, Буюк Сўз! Иймон эгаларининг йўлини қуёш янглиғ порлатиб, ёритиб, чароғон айлаяжак Сўз! Зотан, мўмин ҳар бир кун хайр фаолиятдадир. Ҳар бир кун ўзи учун, дини учун, уммат учун, охирати учун бир хизмат ўтаяжак. Бир янги илму ҳикмат ўрганажак. Бир он зикр холи бўлмаган қалбининг нақадар юксалишини идрок эта билурмисиз? Қуръон тадаббури ила мўмин нақадар баландларга парвоз этажагини билурмисиз? Мўмин ҳаргиз дангаса бўлмас. Мўмин ҳаргиз танбал бўлмас! У ҳамиша шижоат устида, ҳамиша ғайрат ва жасорат устидадир. Уни енга олувчи куч Ер юзида бўлмас, зотан Аллоҳга таслим бандани ким енгмоғи мумкин?! Ҳеч ким! Бугун оламни зулм қопламиш. Ўз ҳаққини сўраганларнинг юзини қора, талончилар юзини оқ кўрсатурлар. Дининг учун, эркинг учун, юртинг учун курашсанг, сени адашган деб айтурлар. Золимларни эса эъзоз кўрсатиб, бошга кўтарурлар. Билингки, бу шайтоннинг макри, холос. Бу макр Аллоҳнинг қудрати олдида ҳеч нарсадир. Мўминлар эса бу макр қурбони бўлмасинлар! Ўз юртидан қувилганлар бир эмас, мингдир. Душмандан нажот тилаб йиғлаганлар бир эмас, мингдир. Ҳақни била туриб тарк этиб, ботилни била туриб тутганлар бир эмас, мингдир. Билинг, эй аҳли мўмин, ўз юртингни вақтида ҳимоя этсанг, сургун бўлармидинг? Душманингдан аввалроқ Роббингга йиғлаганингда, ғаним қўлида залил бўлармидинг? Ҳақни ҳамиша ҳимоят этганингда, ботил чангалида қолармидинг? Зинҳор? Зинҳор ундай бўлмас эди! Зотан, вақтни ўз фойдасига қўллаган мўмин мудом музаффар бўлгай! Биз эса ундай қилмадик, зикрдан ғофил бўлдик, катта гуноҳларни кичик, кичик гуноҳларни мубоҳ санадик, нафсимиз истакларига ҳийлалар ила йўллар очиб бердик. Ғафлат уйқусида ётдик. Нажот қаерда? Нажот Исломдадир. Нажот Иймондадир. Бошимиздаги ҳалокат булутларини, қўлимиздаги қуллик кишанларини, қалбимиздаги зулмат совуғини идрок этмасак, биз Вақтнинг ўғли эмас, золимнинг қули бўлиб қолаверамиз. Ҳаётимизни Аллоҳнинг қонуни қолиб, унинг қоидаси ила қурамиз. Аллоҳнинг сўзини тарк этиб, унинг сўзини гапирамиз. Юртимиз бойликларини босқинчига тутқазиб, ўзимиз унинг хизматкорига айланамиз! Ҳайҳот! Роббимиз бизга нажот берсин, эй аҳли мўмин! Ибодатингиз илм-ла қувватлансин! Оламга очиқ кўз ила боқинг. Шайтоннинг ўргимчак тўри билан қўйган тузоқларида пашша каби тўлғанишни бас қилинг! Қалбингизни Аллоҳга боғланг, юзингизни Аллоҳга қаратинг, оёғингизни Расулуллоҳ соллаллоҳу алайҳи ва салламнинг изларига босинг! Вассаламу алайкум ва раҳматуллоҳи ва баракотуҳ!
Шайх Эҳсон афанди ваъзни якунлади. Иброҳим Ёрқиннинг кўзларидан шашқатор ёш оқди. Тилиб ташланган қалбига бир малҳам қўйилди, гўё. У манзилда янглиштирмаган Аллоҳга ҳамд айтди. Эрталаб тонгда уни Эҳсон афанди ўз уйига чорлади. Ўртача хона. На зийнати, на безаги бор. Шайх болишга суяниб ўтирган экан. Ўртага дастурхон ёзилган. Дастурхонда майиз, мева қоқилари ва нон бор.
– Ваалайкум ассалом, ўғил кел, ўтир, –деб ўз қаршисидан жой кўрсатди шайх.
– Хуш келдинг, сафо келтирдинг, Иброҳим. Бирга нонушта этайлик, сўнгра ўзинг ҳақингда менга сўйлаб беражаксан. Сенга ёрдам бера олсам, бир бахтиёрликни топардим.
Нонуштадан кейин Иброҳим Ёрқин ўзини батафсил таништирди, касбини айтди, оғир йўл ҳикоясини баён қилди.
– Сен Шермуҳаммадбек мужоҳидни излаяпсанми? – деб сўради уни диққат билан тинглаган шайх.
– Худди шундай, – деди Иброҳим. – Зиёрат қилсам, суҳбатлашсам…
– Яхши ният, иншааллоҳ, – деди Эҳсон афанди. – Менинг боболарим Хўқанд шаҳридан бу ерларга келиб ерлашмишлар. Мен ҳам асли туркистонликман, ўғил. Шермуҳаммадбек каби мужоҳидлар миллатнинг йўлбарсларидир. Туркиядан Туркистон мужоҳидларига кўмак бергани Анвар пошшо бормишди. Роббим уни шаҳодат шарбати ила сийлади. Ислом ўлкалари бу асрда буткул куфр қўлига ўтди. Мовароуннаҳрни ўрис босди. Бобурийлар салтанатини инглизлар эгаллаб олди. Усмонлиларни-да, иқтидордан кетказдилар. Шимолий Африка ерларини истибдодга тортдилар. Либя ерларига Мусоллининг қўшини кирмишди. Умар Мухтордек зотлар италиён босқинчиларга қарши туриб, уларни титратиб юборди.
Туркистонда эса худосиз советларга оёқда турган зотлар ушбу Шермуҳаммадбек каби шерлар эди. Минг йилда тикланган салтанатларни душманга топширдик, энди уни қайтариб олишга биргина Шермуҳаммадбек ёҳуд биргина Умар Мухтор кифоя этгайми, ўғил? Ахир, бу салтанатлар Расулуллоҳ соллаллоҳу алайҳи ва салламнинг рисолатлари қудрати ила барпо бўлмишди. То ўша қудратни топмасак, қулликдан халос бўла олмасмиз! Мен Шермуҳаммадбекни танийман. У билан кўп мусоҳиб бўлдим. Аҳволидан хабаринг борми?
– Йўқ, хабарсизман, – деди Иброҳим.
– Аллоҳ Шермуҳаммадбекнинг кўзидан нурини олиб синади. Ҳозир унинг соғ қолган битта кўзи ҳам ҳеч нарсани кўрмай қолди. Сиҳатига ҳам кексалик таъсир этмоқда. Бироқ ҳамон қалби бедор, ҳамон фикрати теран, ҳамон шижоати жўшқин.
Шермуҳаммадбек яшайдиган маҳаллада, асосан, туркистонликлар яшар экан. Мужоҳиднинг ҳовлиси бошқаларникидан қайсидир жиҳатлари билан фарқланарди. Чунки Шермуҳаммадбек ўз уйини Фарғона халқининг ҳовлилари билан бир хил қурдирган эди. Албатта, Иброҳим Ёрқин буни кейинроқ билиб олди.
…Хонага кирганларида, мужоҳид паст овозда ёддан Қуръон тиловат этаётган эди. Одам кирганини пайқаб қироатни якунлади.
– Ассалому алайкум ва раҳматуллоҳи ва баракотуҳ, мужоҳид бей! – тезда бориб Эҳсон афанди Шермуҳаммадбекнинг икки қўлини ушлади. Шермуҳаммадбекнинг елкалари кенг, кўзига қора кўзойнак таққан, соч-соқоли буткул оқарган эди. Бошида енгил дўппи. Эгнида бўз кўйлак. Кекса мужоҳид озган, бироқ забардаст жуссаси унинг ўтмишидаги ҳайбатидан дарак берарди.
– Ваалайкум ассалом ва раҳматуллоҳи ва баракотуҳу ва мағфиратуҳ, афандим! Хуш келдингиз, сафолар келтирдингиз, – деди Шермуҳаммадбек чеҳрасига табассум ёйилиб. У Эҳсон афандининг ташрифидан қувонгани яққол намоён эди. Кекса жангчининг овози гулдираб жаранглади.
– Ота юртимиздан бир муҳожиримиз зиёратингизга келмиш, исми шарифлари Иброҳим Холид Ёрқин ўғли, – таништирди Эҳсон афанди.
– Холид Ёрқин! – Шермуҳаммадбекнинг овози титраб кетди. Иброҳим қўл узатган эди унинг қўлини маҳкам ушлаб олди.
– Эй Иброҳим, сен Қиличбек Мужоҳиднинг неварасимисан? Холид Мужоҳиднинг ўғлимисан?
– Худди шундай, бейим, – деди Иброҳим.
– Субҳаналлоҳ! Хуш келдинг, ўғлим, сафолар келтирдинг! Ўтир, бу ерга ўтир! – Мужоҳид ёнидан Иброҳимга жой кўрсатди.
Эҳсон афанди Шермуҳаммадбекнинг гўдак сингари шодланиб кетганидан қалбида бир мамнуният уйғонганини сезди.
– Эҳсон афандим, сиз-да, бу ерга ўтиринг! – тўрга таклиф қилди Шермуҳаммадбек. – Аллоҳ Сиздан рози бўлсин, афандим! Ғариб кўнглимизга фараҳ келтирдингиз, Эҳсон ҳаким хазратлари.
Иброҳим кекса жангчини унинг келиши бу қадар қувонтирганидан ҳижолат тортди, ўзини ноқулай сезди. Мужоҳид унга яна қаради:
– Кўзларим кўрмаса-да, сендан ота юртим нафасини туймоқдаман Иброҳим, – деди у. – Сенинг бобонг Қиличбек катта хизматлар этди. Етмиш ёшида шижоати вужудига сиғмас эди. Унинг илми, тажрибаси бизнинг милтиқ тутмаган жангчиларни тарбиялашда асқотди. Роббим уни жаннати ила мукофотлаган бўлсин! Амийн!
– Амийн, – деди Эҳсон афанди.
– Амийн, – деди Иброҳим ҳам сидқидилдан.
– Сўйла, Иброҳим, ота юртимда не гаплар? Кўп хабарлар эшитаман. Кўзларим кўрса эди, бу оёқлар юрса эди, Аллоҳим шоҳид, ўрис кофирни Ватанимдан қувиб чиқармоқ учун қўлимдан келганини қилардим! – деди Шермуҳаммадбек чуқур қайғуда.
– Ота юртимизнинг аҳволини қандай баён қилай, бейим? – деди Иброҳим изтироб ила. – Қадим Бухоро, Самарқанд, Хўқанд, Хива динсизлар қўлида қолди. Гитлерга қарши урушда юз минглаб йигитлар ўрис томондан жангга чиқиб, ҳалок бўлдилар. Ҳозир давлатни коммунистлар бошқармоқдалар. Оддий халқ даладан чиқмайди. Советнинг чўнтаги учун ишлайди, бироқ ўзи буни билмайди. Дин тақиқда. Мусулмонлар ҳам қора меҳнатдан бош кўтармайдилар. На илм, на ирфонни биларлар! Орифларнинг бағри қон. Заифлик ила Аллоҳга дуо этишдан бўлак иложимиз қолмади. Кошки, дуо қилсайдик! Мени энг қўрқитгани шуки, халқ ҳуррият, эрк нелигини мутлақо унутдими экан!
Бутун Туркистон ўз номини қўйиб, ўз Роббисини эсдан чиқариб, босқинчи ўрисга ҳамд айтади, Ленин аталмиш тоғутни зикр этади. Бутун миллат руҳи ўлдирилган, фикратсиз қолдирилган қуллар тўдасига эврилмиш гўё! Аллоҳ ўз ҳикмати ва марҳамати ила бу диёрга Ислом неъматини қайтармаса, ҳуррият нафасини етказмаса, чиқиб бўлмас ботқоққа чўкдик.
Шермуҳаммадбек бошини эгиб, чеҳраси тўла мунг, Иброҳим Ёрқинни тингларди.
– Шарқий Туркистон эса Хитой чангалида қолди, бейим, – деб давом этди Иброҳим. – Уйғур халқи-да, бошидан оёгига қадар кишанбанд этилмиш. Ўлик сингари ётган миллатни уйғотишдан ожиз бўлдик. Бир инсон йўқки, бу дардни англаса, идрок этса! Йўқ, барча одамлар ўз жонлари кайғусидан бўйинларига бўйинтуруқ кийишга рози бўлган жониворларни эслатади. Баъзилар бурунларидан халқа ўтказиб, душманга жиловларини тутқаздилар. Ер юзини титратган миллат бугун дарбадар бир оломон бўлди. Ўз оёғи остидан нарини кўрмайди. Душманлар эса оч шоқолдай бу муборак ўлкани тишлаб, икки томонга тортиб, парчалаб ташладилар. Биз эса ҳамон ўзимиз билан хусуматлашамиз.
Иброҳим гапираркан, кўзидан ёш чиқиб кетди. Эҳсон ҳаким, Шермуҳаммадбек ҳам сукут сақлар эдилар.
– Йўлда афғонистонлик ўзбекларни кўрдим, – Иброҳим йўлдаги ҳодисани эслади. – Улар саҳрода кофирларни талаб юришибди. Уларнинг айтишича, Афғонга ўрис қўшин киритиш арафасида экан. Афғон катта жанг майдони бўлади, юртни кофирга бермаймиз дейишди.
– Иншааллоҳ, – дедилар икки мўйсафид бир вақтда.

        </item>

        <item>

Шафиқа кўчада беҳол туриб қолди. Гендер “ҳимоячилари” ундан осонгина юз ўгирдилар.
– Кечирасиз, Шафиқа, – деди Николас мулойимлик билан. – Бизда ҳар бир иш хоҳишга суянади. Сизда хоҳиш бўлмаса, биз мажбурлай олмаймиз. Жейн қизишибди, уни кечиринг. Психологларимизнинг айтишича, сизда беқарорлик кучли экан. Беқарор одамлар билан ишлай олмаймиз. Таклиф сиздан чиққан эди, қабул қилдик, сизни мудҳиш қисматдан халос этдик. Дунё аёллари ҳимоясиз эмаслигини исботладик. Бироқ сиз ўзингиз биз билан бошқа ҳамкорлик қилишни истамадингиз. Қолаверса, олти ой давомида бизнинг маданиятга сингиб кета олмадингиз. Ҳамон эркаклар билан тортиниб гаплашасиз. Суҳбатни қисқа қиласиз. Нутқда ҳам кўзингизни одамлардан четда тутасиз. Ичингизда қандайдир куч сизни қўйиб юбормади. Майли, бу бизнинг хулосамиз. Бироқ энди мустақилсиз. Ҳаётингизни эркин давом эттиринг. Бирга ишлаганингиз учун раҳмат. Сизни соқчилар кузатиб қўйишади.
– Йўқ, ўзим… –  Шафиқа шундай деб бинони тарк этди.
“Шафиқа, бу нимаси бўлди?”
У ўзига савол берса-да, нима бўлганини биларди. Олти ой жуда ҳам тадбирларга бой ўтди, лекин Шафиқадаги “ёввойилик”" йўқолмади. У итоат билан матнларни ўқиб берди, айтилган жойларга борди, кўрсатилган меҳмонхоналарда яшади, ҳолбуки, на бир аёл, на бир эркак ила дўстлашди. Бу Гендер “ҳимоячилари” ни таажжубга солди. Шафиқа навбатдаги тадбирни рад этгач, у билан орани очиқ қилиш қарори чиқарилди. Бундай табиатли инсонлар билан ишлаш гендер “ҳимоячилари” учун имконсиз. Уларга қувноқ, киришимли, севгига бой, ҳароратли, қайноқ юракли одамлар зарур.
Шафиқа кўчада қолди. Ҳамёнида егуликка бир цент ҳам йўқ. Телефон ҳисоби бўш. Шафиқа бу хатар ҳақида мутлақо ўйлаб кўрмаган эди. Юклари билан кўча бўйлаб юраркан, йиғлашни ҳам, кулишни ҳам билмади. Юраги куйди. У болалигидан орзу қилгани Америкада эди. Америка эса уни кўчада қолдирди. Кимга мурожаат этишини билмасди Шафиқа. Олти ой у бирор марта мустақил ҳолда кўчага чиқмаган эди. Уни Жейннинг махсус дастурлари бошқарди.
“Мусулмонларни топишим керак… Қандай қилиб?! Мен мусулмонлардан юз бурган эдим-ку! Кеча телевидение ва радиода анъанавий Исломнинг қолоқлигини бутун дунёга эълон қилдим-ку! Буни кўрган миллионлаб мусулмонлар нима деган экан? Наҳотки кўчада қолиб ўлиб кетсам?!”
Шафиқа туйқус қўрқди. “Аллоҳим” дея қалбидан нидо қилдию, бу нидога “Лаббайка” жавобини ҳис этмади.
“Худбинлашиб кетибман! Бошимга мушкул тушганда, мусулмонларни эсладим. Аллоҳни эсладим… Нақадар худбин, нақадар мунофиқман!”
Бу ўйлар жонсиз эди, зотан, бу ўйлар қалбини куйдириши керак эди, Шафиқанинг қалби “миқ” этмади. Қалб на қўрқувни, на хавфни сезди. Шафиқа ўзини ўлиб қолгандек ҳис этди.
Эрини, фарзандларини эслади. Ажабо! Уларни унутиб юборибди! Наҳотки ўз бағрида олиб юрган жигаргўшасини ёдидан фаромуш этди?!
“Аҳволим нақадар оғир! Мен қандай аҳволга тушдим?! Шафиқа, хароб бўлибсан, Шафиқа!”
Аёлнинг боши айланди. У ортиқ ўйлашни истамади. У бу ҳаётни тезроқ тарк этишни хоҳлади. Афсуски, вужуди ҳолсизланди, кўз ўнги қоронғилашди, қуввати қаергадир, бир қора, мавҳум бўшлиққа сўрилиб борарди гўё. Шафиқа гандираклади. Қандайдир ўриндиққа етиб олди, ўтирди, суянди, нафаси сиқилди, ҳушини йўқотаётганини сезди. Шу он бир аёлнинг овози эшитилди:
– Қизим, сенга нима бўлди, ҳой қиз?
Шафиқа бу меҳрли сас соҳибасининг чеҳрасини кўрмади, у буткул ҳушдан айрилганди.
… Дераза очиқ. Қуёш нури ҳарир пардадан ўтиб, алвон гиламда жилваланади.
Енгил шабада. Гуллар ифори. Жавон тўла араб ва турк тилида чоп этилган китоблар.
Мусҳаф! Қуръони Карим! Шафиқа шуурсиз ҳолда Каломуллоҳга талпинди.
Ҳамон кучсиз эди. Боши зилдай оғир. Хонанинг бир қисмигина намоён.
– Қизим, ўзингга келдингми?
Шафиқа тепасида кўзлари катта ва мовий, чеҳрасида нур жилваланган, рўмоли ўзига беҳад ярашган аёлни кўрди.
– Ассалому алайкум… – базўр шивирлади.
– Ваалайкум ассалом. Зинҳор уринма!
Аёлнинг саси илиқ эди.
– Камина Розия Муҳсин. Сенга товуқли шўрва қайнатдим. Ичиб ол. Аллоҳнинг изни ила қувват бўлади.
Шафиқа жавоб беролмади. Кичкина чинни косани кўтариб, Розия хоним унинг ёнига чўкди. Косани ёнидаги ғилдиракли столга қўйди. Иккита ёстиқ билан Шафиқанинг бошини бироз баландлатди. Ёғоч қошиқда Шафиқанинг лабига шўрвани тутди. Шўрва илиқ, хушбўй эди. Икки ҳўпламдан сўнг, Шафиқанинг танасига енгил ҳарорат ёйилди. Бошидаги оғриқ тарқагандек бўлди.
– Шўрвага шифобахш гиёҳлар солдим, иншааллоҳ ичингдаги дардларни аритади.
– Кошки, арийдиган дард бўлса эди улар… – Шафиқанинг кўзидан ёш оқа бошлади.
– Ҳеч бир дард давосиз яралмаган, қизим, – деди Розия хоним. – Бу қадар умидсизланма. Тинглай оласанми?
– Албатта, хоним… – деди Шафиқа. – Қанча вақт ётдим?
– Йигирма тўрт соат, – жавоб берди Розия хоним. – Тиббун набавиядан бироз хабарим бор. Дардинг хафақонликнинг ибтидоси. Енгиб юборасан, иншааллоҳ. Шунинг учун докторга югурмадим. Ўзим муолажа қилдим. Икки ойки, Америкадаман. Бу укамнинг уйи. Ўзим Туркияда яшайман. Бир ҳафтадан сўнг сафарим қарийди. Роббим бу сафарни сен ила хайрли этди. Яъни, сенга яхшилик қилишдек имкон қўлимга кирди. Алхамдулиллаҳ.
– Мени қандай топдингиз?.. – сўради Шафиқа.
– Харид учун чиққан эдим. Сени кўрдим. Ҳушинг бошингда эмаслигини англадим. Сен томон келавердим. Ҳижобли бир муслиманинг қўлида юк аравачаси ила паришон туришидан кўз юмиб бўлурми? Ҳақиқатан, ўриндиққа чўкдинг. Етиб келдим. Не кўз ила кўрайки, кўзларинг юмуқ! Тезда таксида уйга келтирдим. Бори шу.
– Мен ҳам муслима бўлдимми?.. – изтиробда гапирди Шафиқа. –Кимлигимни билганингизда ўлиб, қумурсқаларга ем бўл, деб кетиб қолар эдингиз…
Розия хоним Шафиқага қараб қолди. Нигоҳидаги ачиниш эмас, шунчаки ихлос эди.
– Исмингни айтасанми? Сени қандай чақиришни билиб олай, қизим, – деди хоним худди Шафиқанинг шикоятини эшитмагандай.
Шафиқа исмини айтди.
– Шафиқа, сен оёққа тур. Ёшинг нечада?
– Йигирма учда…
– Жуда ҳам ёшсан, жон қизим, – деди Розия хоним. –Ҳаётда нимани кўрибсанки, бунчалик нолийсан? Роббимнинг ёрдамидан, марҳаматидан умидингни узма. Уйинг қаерда?
– Уйим йўқ… Борадиган жойим йўқ…
– Ундай дема. Мўминнинг борар жойи Аллоҳнинг ҳузуридир. Ўкинма. Истасанг, сени Туркияга олиб кетаман. Ҳужжатларинг тўкисми? – сўради Розия хоним.
– Йўқ, йўқ! Ҳеч қаерга кетмайман. Ўзимни денгизга ташлайман, – деди Шафиқа.
Розия хоним ҳайрон бўлди:
– Нега?
– Чунки ўлигим ҳар одамларга юк бўлмасин. Ер юзида мени излайдиган инсон йўқ. Ўлигим бегоналар қўлида хорланмасин. Наҳанглар ҳавзасига ўзимни чўктираман, – Шафиқанинг қарори қатъий эди.
Розия хоним тик ҳолда Шафиқани тинглаётган эди. Бу даъводан кейин яна ўтиришга мажбур бўлди.
– Ўлигингни бегоналарга қолдирмаслигинг яхши иш, – деди маъқуллаб. – Лекин ўлишга нега шошиляпсан? Кимдир қувяптими?
Шафиқа ўйланиб қолди. Нима учун шошяпти, ахир?
– Мен ўлишим керак… – деди жавоб топа олмагач. – Ер юзида менга жой йўқ.
– Шафиқа, инсонларнинг барчаси бир куни, албатта, ўладилар, десам, ишонасанми? – сўради Розия хоним.
– Албатта, – деди Шафиқа.
– Сен-чи? Сен ҳам ўласанми? Ёки ҳамма ўлиб, биргина сен тирик қолиб кетяпсанми, Шафиқа? Ё ўзингни денгизга отмасанг, ўлмас экансанми?
– Йўқ, нега… – Шафиқа тараддудланиб қолди.
– Ер юзида қанча инсон яшаяпти, биласанми?
– Саккиз миллиардга яқин…
– Ўшаларнинг ичида энг бахтсизи сенмисан?
Шафиқа бир неча сония жим бўлиб, сўнг секин шивирлади:
– Билмайман…
– Ўзингни ўлдириш энг муҳим иш бўлса, нима ҳам қилардим, Шафиқа! – деди Розия хоним.
Шафиқа жим. Югуриб хонадан қочиб чиқар эди, бироқ мадори йўқ.
Розия хоним эса Шафиқанинг кўзига қаради:
– Кенжа қизим сен билан тенг. Агар қизимнинг ўрнида бўлганингда, сени, албатта, жазолардим. Қандай жазолайман, биласанми? Сув тўлдирилган идишга юзингни босиш керак! Жон бериш осон, деб ўйлаяпсанми? Ўн сония нафас ололмасанг, қандай азоб чекишингни биласанми? Билмайсан! Жон бериш энг оғир азобдир. Ўлимдан кейин ҳаммаси тугайдими? Иймонинг қаерда? Охиратга бўлган иймонинг қани? Қабр азобига иймонинг қани? Шунчалар заиф бўлурми муслима? Дунё ҳаёти охират қошида бир нафасдир! Бир нафасдан ҳам қисқадир! Бир нафасни жонингни қатл этиб, абадий азобга айирбошлайсанми?
Розия хонимнинг овози кўтарилиб кетди, юзи қизарди. Шафиқа хонимнинг ғазабидан қўрқди. Бу шундай қўрқув эдики, унинг моҳиятини аёл билмасди, шунчаки, Розия хоним унинг қалбига ҳайиқиш олиб кирди.
– Агар яна ўзимни ўлдиражакман десанг, сенга ўлим азобини ўзим тоттираман! – Розия хоним бу таҳдидни Шафиқанинг юзига юзини энг яқин масофага келтириб эълон этди. Шафиқанинг қўрқуви кўпайди. Қўрқуви кўпайгани сайин яшаш иштиёқи тирилди.
– Шафиқа, сени уйимга – Туркияга элтаман. Сен тарбиятга муҳтожсан!
… Шафиқа Розия хонимнинг ортидан ёш боладай эргашди. Хонимнинг Истанбул ташқарисида, Қора денгиз бўйидаги ҳовлиси сўлим экан. Чор-атрофи кўм-кўк. Бу Шафиқага Куала Лумпурни эслатди. Бироқ у Куала Лумпурни, эри Фотиҳ Каримни эслашни истамасди, зотан, бу эслаш унга ўзининг ношукурлигини намойиш этади. Бой берилган неъматларнинг азоби аччиқ. Айниқса, бу азобнинг ортида ўз хатойинг тоғдек қад ростлаб турган бўлса! Розия хоним хонаси ёнидан Шафиқага бир хонани берди. Хонанинг юзи кунчиқарга қараган. Деразанинг тагида сопол йўлак. Йўлакдан сўнг гулзор. Гулнинг ададсиз турлари ўсади гўё. Розия хоним бир неча кун Шафиқани ўз ҳолига қўйди. Лекин уч кундан сўнг Шафиқа, хонимга уй ишларида кўмаклашишни исташини айтди. Хоним қабул этди. Келинига Шафиқага қилажак ишларини кўрсатишни буюрди.
Орадан бир ой ўтди. Шафиқа Розия хонимни муттасил мутолаа, тиловат, ибодат устида кўрди. Хоним на овозингор тинглайди, на ойнайи жаҳон кўради. Боғ ўртасидаги айвонда тонг ва оқшомда Қуръон, тафсир, ҳадис ўқийди. Хоним шу қадар сокин, шу қадар бамаъни эдики, Шафиқа у билан кўпроқ суҳбатлашмоқни хоҳлади. Оқшомларнинг бирида айвонга борди, хоним ўтирган сўрига чиқиб, тиз чўкди. Розия хоним китобдан кўзини олиб, Шафиқага боқди, кўзойнагини кўзидан туширди.
– Мен Покистонликман. Лаҳорданман, – деб сўз бошлади Шафиқа. У ўз ҳаётининг саҳифаларини варақлади. Ҳар бир варақда у ўқишни истамайдиган изтиробли сатрлар бор, бироқ у ўқиди. Ҳаммасини Розия хоним қаршисида ўқиди.
Шафиқанинг дардли қиссаси ярим тунгача чўзилди. Розия хоним уни катта эътибор ила тинглади, сўзларини бўлмади, сўнгра дедики:
– Хато қилиш Одам атодан мерос, Шафиқа. Тавба қилиш ҳам унинг суннати. Роббисининг қошига синиқ қалб ила бориш беайблик даъвоси ила боришдан кўра яхшироқдир, иншааллоҳ. Надомат ханжари қалбингга нақадар чуқур ботганини Аллох билгувчи. Бу жароҳат қалбингни Аллоҳга буткул таслим этсин! Билурмисан, ҳидоят йўлини топиш унда юришдан оғирроқ зотан, шайтон ҳамиша йўлдан оздирмоқ қасдида. Бугун биз дажжол маданияти даврини бошдан кечирмоқдамиз. Дажжолнинг бир кўзи бор. Дажжол маданияти инсониятни бир залолат ботқоғига ботирди. Бундан қирқ йил олдин ҳар бир халқнинг ўз урфи бор эди. Ўз қоидаси, ўз либоси, ўз нияти, ўз тақвоси бор эди. Бугун дунёнинг ҳамма халқи бу бойликни бой берди. Ҳеч бир миллатнинг аслияти қолмади. Одамзод ўз аслиятидан юз ўгирди. Ўз илдизидан узилди. Аслиятда қоламан деганларни қолоқ дейиш урф бўлди. Аслиятга талпинганларни душман деб билиш қоидага айланди. Бугун Ер юзининг қайси нуқтасига қадам босма, бир хил нарсани кўрасан: ечинишга, семиришга, еб-ичишга, кайфу сафога муккасидан кетганлар Ер юзини эгалладилар. Ҳеч бирида муқаддас эътиқод йўқ. Эрнинг аёлдан, аёлнинг эрдан фарқи қолмади. Катта ва кичик орасидаги ҳадлар барбод бўлди. Бу шайтон ўйини, бу дажжол маданиятидир. Одамзоднинг аслияти – Аллоҳга бўлган комил Иймондир. Шафиқа, сен комил иймонга эришмоғинг лозим.
– Қандай? Мен дин олимининг фарзандиман. Дин нафаси ичида улғайиб, сиз айтаётган неъматни топмадим. Ёд олганим ақида матнлари, Қуръон оятлари, ҳадислар менинг дардимга даво бўлмади, – деди Шафиқа қайғуда. –Сиз яна қандай иймонни айтмоқдасиз?
– Иншааллоҳ, буни ўзинг кашф этажаксан, қизим, – деди Розия хоним.
Субҳи содиқ кирган эди. Бомдод намозини адо этдилар. Шафиқа тобора ўзи истаган бир Ҳидоятга яқинлашаётганини сезди.
Кейинги суҳбатда Розия хоним Шафиқани яна саволга тутди:
– Мусулмонмисан?
– Алҳамдулиллоҳ, мусулмонман, – деди Шафиқа.
– Мусулмон эканлигингни қай тариқа билдирасан? – сўради Розия хоним.
– Шаҳодат калимаси ила, – деди Шафиқа. – Ашҳаду ан лаа илаҳа иллаллоҳу ва ашҳаду анна Муҳаммадан абдуҳу ва расулуҳ.
– Субҳоналлоҳ, – деди Розия хоним. – Шаҳодат калимасининг маъноси недир?
– Аллоҳдан бўлак Илоҳ йўқ деб гувоҳлик бераман, – деди Шафиқа. –Ва Муҳаммад Унинг бандаси ва элчисидир деб гувоҳлик бераман.
– Субҳоналлоҳ, – деди яна Розия хоним. – Гувоҳлик бермоқ недир? Тушунурмисан?
Шафиқа ўйга толди.
– Гувоҳлик аниқ билганинг хусусда ўртага чиқажак бир ҳақиқатдир, – деди Розия хоним. – Аллоҳнинг ягона илоҳ эканлиги хусусда гувоҳлик бериш зиммангга қандай вазифалар юклашини англайсанми? Ҳар бир сўз юракдан чиқмоғи шарт. Ҳар бир калима қалб тубидан янграши лозим. Қалб қаъридан порлаб чиққан сўз ҳаётимизни ёритади. Ўйлаб кўр, шаҳодат калимасини айтар экансан, унинг қудрати сенинг қалбинг, руҳинг, ҳаётингга нақадар таъсир этажаги ҳақида тафаккур қилганмисан? Шаҳодат калимаси сени дунё зиндонидан охират саодатига олиб чиқажак Нур эканлигини тасаввурингдан ўтказмишмисан?
Шафиқа сукутда эди. У болалигидан ўзига берилган таълимни эслашга тиришди. Бундай сўзлар наҳот унга зинҳор айтилмаган бўлса?!
– Шафиқа, Роббимизни таниш сўзларни ёд олиш билан амалга ошса, кошкийди! Қуръонни, Энг Буюк Каломни ҳифз этамиз, тинглаймиз, ҳолбуки нечун бу қадар ҳаловатсизмиз? Иймон калимаси ортидаги кашфга қадар узун бир йўл бор, зотан.
        </item>

        <item>
Иброҳим Ёрқин Шермуҳаммадбекдан сўради:
– Бейим, Туркистон мужоҳидлари ўрисга, ўриснинг кофирига нима учун таслим бўлдилар? Ҳамиша шу азобли тарихимиз ҳақида ўйлайман ва бу ўйлар менга тинчлик бермайди…
Шермуҳаммадбек хўрсинди. Эҳсон афандига қараб деди:
– Келажак авлод, албатта, шу саволни беришини билардим. Бу сўровга жавоб бериш осон эмас. Инсон қошида осон эмаски, Роббимиз терговида қандай жавоб беражакмиз? Ахир, биз миллат ва дин ҳимоясини елкамизга олиб эдик. Ҳолбуки, курашни бой бердик. Қанийди, авлодларимизга Аллоҳнинг бизга берган нусрати ҳақида хотиралар қолдирсак! Йўқ, биз юракнинг қоп-қора қони томчилаб турадиган бир аламли ҳикояларни, қалбларни ўртайдиган мағлубият тажрибаларни баён этишга мажбурмиз. Баён этайликки, болаларимиз биз тушган чоҳларга қайта йиқилмасинлар, балки у чоҳлардан қутулсинлар. Биз босган тиканларни босиб, зулм дарахтларини қонлари ила суғормасинлар, золимларнинг чангалида шоқолнинг тиши орасига тушгандек ингранмасинлар! Иброҳим, айтажагим сўзларни нақш каби қалбингга жо эт. Бу сўзларни фарзандлар билмоқлари лозим, шубҳасиз. Кўп хато қилдик. Биринчи хатойимиз ғафлатимиз эди. Ўрис юртимизга келганида, дунёда не бўлаётганидан бехабар эдик. Қудратли давлатлар Ер юзини ўзлари учун томорқа каби бўлишиб олаётганларини ҳеч биримиз билмасдик. Ватанимиздаги бойликлар ҳисобини биз билмасдик, душман билар эди. Биз билсак-да, уни қандоқ истифода этиш илмидан бебаҳра эдик. Ҳаётимиз ўзаро жиққамушт ўтди. Сен сарт, сен тожик; сен қиёт, сен қўнғирот; сен найман, сен уйғур деб баҳслашдик. Кошки, илм ила баҳслашсак! Кошки, тақвода мусобақалашсак! Йўқ, биз тўй қилишда тенгсизмиз. Биз ғийбатда кучлимиз. Мансабпарастликда ғайратлимиз. Ҳолбуки, инглизлар, французлар, немис ва руслар Ислом салтанатларини емириб келар эдилар. Жаннатмакон Осиёни жаҳаннамга эвридилар. Ундай эмас, аслида, ўзимиз ўзимизга гўр қазидик. Оврупода милтиқ, замбарак, снаряд билан жанг қилганларида, биз камон ва қилични чангалладик. Оврупо, Амирқо ўз ҳаётини тартиблаш қайғусида қонунлар ёзар эканлар, биз минг йиллик қонунларимизга тупурдик. Ғайридинлар қонунни у асосда яшамак учун тузсалар, биз ўз мукаммал қоидаларимизни амал этмаслик қасдида буздик. Ғайридинлар, кофирлар Ислом дунёсини ер билан яксон этишни режалаштирдилар. Подшоҳларимиз ўриснинг подшоҳига қуллик ва қуллуқ қилиб, совға-салом билан югурдилар. Улуғ деб билганларимиз юрт деб, миллат деб, дин деб ғам чекмаганларидан сўнг, биз эрйигитлар, бўзйигитлар қўлга қурол олдик. Ўрисга билганимизча қарши чиқдик. Бироқ бизда на ҳарбий илм, на эътиқодий бир таълим бор эди. Устоз деб борганларимиз қўрқдилар, дўст деб ўйлаганларимиз сотдилар. Бизнинг ягона мақсадимиз юртдан кофирни ҳайдаб чиқармоқ эди. Шу қадар содда бўлдикки, кофир ўзимиз чиқиб кетамиз, бизни ўлдирманглар деса, осон алдандик. Мужоҳид биродарларимиз билан орамизга фитна солса, алдандик. Бир-биримизга ишониш ўрнига кофирга ишондик. Бизга бир зот бўлмадики, урушимизнинг моҳиятини англатса! Даставвал, юртни кофирдан тозалаймиз, дея майдонда эдик. Қуролларимиз эски, ўқ тополмаймиз. Хоинлар пода-пода бўлиб, кофирга таслимият келтирди. Жон сақлаш қийинлашди. Оқибат, жон сақлаш учун ўқ отдик, кейин жон сақлаш учун ўқ отиш шарт эмас, деб ўйладик. Минг афсус, минг афсус, минг афсус! У кунларни эсласам, юрагим қонга тўлади. Қандай чора қўллашни билмасдик. Қочишдан, баъзиларимиз қуролини топширишдан бўлак чора топмадик. Ўз дўстларимиз бизни босмачи деб, қонимизни тўкди. Биродар, нега мен босмачи бўлай? Ахир, мен ўз юртимдаман. Отам, бобом яшаган тупроқдаман. Бу тупроқда босмачи ўрис эмасми? Кофир эмасми? Шундай, босмачи ким, ҳимоячи ким – фарқлай олмас ҳолга тушдик. Биз кўп нарсани англамаганмиз. Қаршимиздаги ғанимни танимасдик. Ғанимни танимасак-да, майли, биз ўзимизни танимасдик, жигарим. Бундан даҳшатли не бор жаҳонда? Ўзинг боқ: ўрисни ҳайдаб солсак, кейин нима қилишни билмасдик! Юртни идора қилиш илмидан бехабар эдик. Ўзини миллатпарвар деб билганларнинг эса, ўзаро низолашмоқдан бўлак ишлари йўқ. Сенга бир воқеани айтиб берай. Кофирга жиҳод бошлаганимизнинг илк вақтларида оловдек ёндик. Кучимиз, ғайратимиз танага сиғмайди. Коммунистларни водийдан ҳайдаб чиқара бошладик. Эргаш қўрбоши раҳбаримиз. Мадаминбек ва мени ўзига энг яқин ёрдамчи билиб, кофирдан озод этганимиз ерларни қўриқлашни, ҳужумни давом эттирмоқни амр этди. Роббим нусрат бериб, икки кунда ўн қишлоқдан болшовойларни қувдим, қолганини ўлдирдим. Қўлимда беш юз йигитим бор. Ўзим кофирлардан қутқарган қишлоқлардан бирида тунаб қолдим. Эрталаб қароргоҳим олдида оломон. Бир йигитнинг қўлини боғлаб, ерга ташлаб қўйишибди. Бу йигит шу тунда ўғирлик устида ушланибди. Илк маҳкама. Халқ илк даъфа дардини айтиб қошимда турибди. Эл орасида қўрбошилар, мужоҳидлар ҳақида кўп гап тарқалган. Энди адолат лозим. Қишлоқ одамлари жуда содда, ёши улуғларидан бири менга вазиятни тушунтира кетди:
– Бек, қишлоқларимизда ўғирлик бўлмас эди. Кофир келди – ўғирлик келди. Кўз олдимизда мулойим одамлар болшовойман деб, қутуриб кетди. Олти ой уларнинг қўлида қолдик. Ҳамманинг молини тортиб олди. Бировнинг додини биров тингламай қўйди. Ўғирлик ҳам бошланди, беадаблик бошланди. Ёшларимизни базўр ушлаб ўтирибмиз. Сиз бу қўли эгриларни шариат билан жазоланг, ҳаммага ибрат бўлсин. Чолни тинглай туриб, ҳукмни мен бера олмаслигимни эсладим. Менда илм бўлмаса! Тўғри, Қуръондан бир неча порани ёд олганман. Сўфи Оллоёрни ўқиганман, лекин қози эмасман-ку!
– Қози борми? – сўрадим қариядан.
– Кофир ҳужуми бошланганда қозимиз ҳаммадан аввал
ҳижрат қилди. Чунки болшовойлар қозиларни аввал
ўлдиришаётган экан. Қозимиз шу музофотнинг чорак
қисмига масъул эди, – жавоб берди чол.
– Имом борми? – сўрадим яна.
– Қишлоқда бир имом бор. У киши масжиддан чиқмайди.
Кофирлар имом билан роса гаплашишибди.
– Чақиринглар имомни, – буюрдим.
Имом ёши қирқлардаги чуваккина киши экан. Бўйи пакана, кўса, қандайдир қўрқинчи бордай туюлди.
– Келинг, мулла, – деб уни ичкарига таклиф қилдим. Имом
эгилиб салом берди, икки қўллаб сўрашиб, ичкарига югуриб
кирди. Мен ундан сўрадим.
– Қаерда ўқигансиз, мулла бува?
– Бухорои шарифда таҳсил кўрганмиз, – деди имом.
– Яхши, мулла бува, – дедим. Вақтим зиқ, тезроқ ҳукм зарур. – Бир ўғрини келтиришибди. Шариат билан ҳукм чиқариб беринг.
Имомнинг кўзи ўйнаб кетди:
– Ундай қилолмайман!
Ундай қилолмайман!
Мен жуда ҳайрон қолдим.
– Нимага, мулла бува? – сўрадим.
– Болшовойлар эртага қайтса, додимни ким эшитади? – кўзи чақчайди имомнинг. Ғазабим қайнаб кетди. Белимдаги тўппончага беихтиёр қўлим югурди. Бироқ олмадим.
– Ҳой мунофиқ! – деб қалтираганча унинг ёқасидан тутиб силтадим. – Менга қара, пакана! Худодан қўрқмасдан кофирдан қўрқасанми? Кофир қайтиб келмайди! Билдингми? Келмайди!
Имом адойи тамом бўлди. Ранги ўчиб, лаби пирпиради, пешонаси терлади.
– Билдим, билдим, – деди ялингансимон йиғламсираб.
– Истасангиз, ҳукм чиқариб бераман, бек. Қандай ҳукм
чиқарай?
Бу гапидан қоним қайнаб кетди. Мен бу итдан шариат ҳукмини сўрасам, менинг раъйимга қараяпти? Уриб, башарасини қонга белашдан ўзимни базўр тийдим. Силтаб, итариб юбордим. Пакана имом гандираклаб туриб қолди. Салласи бошидан чувалашиб ерга тушди. Шаҳд билан ташқари чиқдим. Оломон тинчиди. Ўғрининг тепасига келдим.
– Исминг нима? – сўрадим ундан.
– Ўроз, бегим, – деди ўғри. Турқидан нашавандлигини сездим.
– Нима ўғирладинг? – важоҳатим ёмон эди, шекилли, ўғри типирчилаб деди:
– Мен... Мен... Ҳалиги...
– Нима ўғирладинг, ит! Каззоб! – ҳайқириб юбордим.
Шундай ҳайқирдимки, овозимда қаҳримнинг ҳамма алангаси бор эди. Одамлар чўчиб кетганини яққол сездим.
– Қўй... Қўй олдим, бегим...
– Чап қўлини ечинглар, – дедим. Ўғри ялина бошлади:
– Раҳм қилинг, бегим, раҳм қилинг! Шайтон йўлдан урди.
Бир зумда чап қўлини ечиб, ўнгини танаси билан қўшиб маҳкамроқ боғлашди. Ўғри чийиллади:
– Раҳм қилинг... Раҳм қилинг...
Мен одамлардан сўрадим:
– Кимнинг уйига тушди бу ит?
Қотмадан келган, қора бир одам чиқди:
– Менинг уйимга тушган, бек.
– Касби корингиз нима?
– Деҳқонман.
– Нечта қўйингиз бор?
– Битта ориқ қўйим бор, холос. Кофирлар молларим билан қўшиб тортиб олди. Қизил аскарларни боқармиш.
Ўғрига қарадим:
– Сен ит бир камбағалнинг шўрини қуритмоқчи бўлибсан-ку! Қўлингни чўз! Ўғри тиз чўкди, чап қўлини қаерга яширишни билмай менга ялиниб узатган эди, қиличимни кўз юмиб очгунча бир фурсатда қиндан суғурдим, билагидан чопдим. Ўғри чинқириб, қонига беланиб йиқилди.
– Кигиз куйдириб босинглар, – дедим. Бир зумда айтганимни бажаришди, қон тўхтади. Ўғрининг оёқ-қўлини ечишди, у ҳамон ҳушсиз эди, замбилга солиб, олиб кетишди. Одамлар мендан қандайдир гап кутаётганини билдим.
– Кофир билан урушдамиз, – дедим. Очиғи, чиройли гапира олмасдим. – Ким яна шундай иш қилса, шариатга кўра қўлини кесаман, керак бўлса, бошини узаман. Биз Худо йўлида халқ ҳимоясига чиқдик. Бу кофирга қарши ғазовот дейилади. Қўрқманглар, кофирни юртдан қувамиз! Мусулмонлар! Унутиб қўйманг, Худо бир, Расул барҳақ! Одамлар тарқалди. Менинг кайфиятим йўқ эди. Қизиллар бу ердан йигирма чақирим нарига жойлашаётганини эшитиб, йигитларим билан кетарканман, имомнинг сўзларини ҳамон ҳазм этолмасдим. Жигарим, бу биз ичида бўлган муаммоларнинг энг майдаси эди. Лашкарни бошқариш, лашкар ичидаги низони ҳал этиш, таъминот, кофирдан қайтариб олинган ҳудудларни сақлаб қолиш, асосийси, лашкарнинг руҳиятини кўтариб туриш каби ишларнинг чеки йўқ эди. Йигитларим кўпайди. Икки мингдан ошганимиздан сўнг, Эргаш қўрбоши маслаҳат солди, лашкаримизни Ислом лашкари деб эълон қилдик. Ҳарбий тайёргарлигимиз барибир суст эди. Йигитларнинг қони қайноқ, бироқ кўпи ҳаёт кўрмаган, шижоати бор, тажрибаси йўқ. Калта ўйлайди. Баъзилари билиб-билмай хатолар қилди. Кофирни водийдан улоқтирганимизда, уларнинг саркардалари сулҳ таклифи билан чиқди. Бу ҳол обрўмизни ошириб юборди. Сафимизга одам оқиб келди, афсуски, келаётганларни текширишга, улар билан батафсил суҳбатлашишга вақт ҳам, имкон ҳам, олимларимиз ҳам йўқ эди. Ҳафтияк ўқиган, Сўфи Оллоёрни ёдлаганларни лашкар ичидан топтирдим. Йигитлар ибодатга мустаҳкам туришлари шартлигини тушунтирдим. Ҳар хил гуноҳлардан қайтиш кераклигини уқтирдим. Сонимиз кўпайди, сифатимиз ошмади. Эргаш, Мадаминбек ва менда умумий ҳисобда ўн беш минггача қўшин йиғилгани аниқ ёдимда. Учовимиз ҳам бироз ҳаволандик. Эргашни амирул муслимин деб тан олсак-да, ичимиздан унга бўйсумаганимизни биламан. Эргаш ҳам буни сезиб юрарди. Лашкар ҳам бундан огоҳ эди. Ҳозирги ақлим ўшанда бўлганида эди, ҳаммани Эргашга мажбурлаб итоат қилдирган бўлардим. Итоатсизларни ўлдириб, бутун водийда темир интизом жорий этардим. Бироз илмимиз, ақлимиз бўлганида, ўзаро адоватлашмасдан, кофирни таг-туги билан қуритардик, албатта. Кофирнинг Фрунзе деган саркардаси катта фитна қилди. Биз алдандик. Эргаш бир жангда яраланди, эсини йўқотди, Мадаминбекка мени хоин ўлароқ кўрсатдилар, менга эса Мадаминбекни ёмонладилар. Бу аламли ва узун ҳикоя. Ҳаракатимиз билан Фарғонани эмас, бутун Туркистонни ларзага солдик. Кейин эшитдимки, ўрис кофир бу ерлардан умид ҳам узган. Ҳолбуки, биз ғофил эдик. На ўрис ичида жосусимиз, на бир руҳоний йўлбошчимиз йўқ эди. Қизилларга қарши Оқ подшонинг эски ҳарбийларидан лашкаримизга таълим ҳам ўргатдик. Орамизга хоинлар кирди. Динидан, иймонидан юз ўгирганлар бизни сотди. Минглаб йигитларимиз шаҳид бўлди. Кофир юртимизни бўғма илон каби бўғиб, босиб олди. Биз боримизни бой бериб, қон йиғлаб чиқиб кетдик. Аллоҳ бизга ўз Ватанимизни қайта раво кўрмади. Биз Амударёнинг нариги томонида, афғон шамолида қум ютиб, куфр халқимизни қай тариқа хорлаганини жим томоша қилдик.
– Эй Шермуҳаммад, – деган эди амир Олимхон менга. – Аллоҳ берган Ислом салтанатини мен қўлдан чиқардим. Неча асрлик мусулмон юртини кофирга топширдим. Бунинг учун Маҳшарда Аллоҳга қандай жавоб беражакман?!
        </item>
        <item>
Розия хоним Шафиқа билан кўп суҳбатлашди. Денгиз бўйига олиб чиқди. Бомдод намозини ўқийдилар, тиловат ва зикр ила ўтирадилар, сўнг уфқ қирмизи тус олиш арафасида соҳилга йўл оладилар.
– Инсон ўзини таниб, ўзини енга олишидан каттароқ иш йўқ, Шафиқа, – деди Розия хоним. – Бу нафс билан курашмоқдир. Аллоҳга ибодат ва итоатда бўларканмиз, нафсимизни синдиришимиз, уни таслим этишимиз энг машаққатли курашга айланади. Дунё ва унинг ичидаги нарсаларга муҳаббат билан қараганинг сайин Аллоҳдан йироқлашасан. Аллоҳдан йироқлашганда банда ҳеч бир ҳақиқатни идрок этмас, унинг тафаккури ҳақни англашдан ожиз қолажак. Иймон калимасини айтсанг-да, беш маҳал намозни адо этсанг-да, закотингни мусофирларга тутқизсанг-да, Рамазонда рўзали юриб, ҳаж нияти ила Каъбанинг зиёратида бўлсанг-да, нафсингдан ғолиб келмагунингча бу амаллар сени яхши томонга ўзгартирмагай. Ҳатто, жиҳод майдонига чиққан мужоҳиднинг нафси унга иймонидан кўра кучлироқ таъсир ўтказса, кофирнинг қонини тўкиб, жонини олишдан кимга наф бўлгай?! Зотан, жиҳоднинг асли нафсга қарши жиҳод қилмоқдир. Нафс кўзни кўр этади, ҳақиқий ишқдан айиради, рўёларга асир этади. Мушриклар “Лаа илаҳа иллаллоҳ” демадилар, чунки Аллоҳга сиғинмоқ ила нафсларининг хоҳишларига юз ўгиришга мажбур бўлишларини улар биздан теранроқ тушунган эдилар. Бугуннинг мусулмонлари иймонга олиб киражак калималар моҳиятига Макканинг ўша мушриклари қадар ҳам назар сола билмаймиз. Исломга бир шакл ўлароқ боқдик. Унинг ичига қизиқмаймиз. Қалбингни тарбиялаб, руҳингни кирлардан поклайдиган Исломни эмас, қонун-қоидалардагина Исломни ушладик. Ҳолбуки, Исломнинг моҳияти инсонни Роббига етаклашдан иборат, бизнинг исломимиз эса, аксинча, Худодан тескарига олиб кетмоқда. Чунки биз Ислом ила яшамаяпмиз. Ислом ила яшаш ўғрининг қўлини кесиб, фоҳишани тошбўрон қилишгина бўлсайди, бундан осон иш топилмас эди, шубҳасиз. Ислом ила ҳар бир мўминнинг ички олами, ҳаммадан беркитадиган яширин ҳаёти, қалбидаги ўйлари, ҳиссиёти, ақлининг хулосалари – ҳамма-ҳаммаси исломий бўлмоғи лозим. Роббимнинг қошида бу ниятим учун қандай жавоб беражакман? Бу амалим сабабли Аллоҳнинг муҳаббатидан маҳрум бўлмасманми? Қайси ишларим Роббимга хуш келади? Ахир, мен Аллоҳга таслимман, унинг амрларини сўзсиз бажаришга қасам ичдим, менда заррача шубҳа бўлмасин, икки дунё бўлурми-бўлмасми, Роббимнинг амрларида собит туришим керак, лекин бу менинг қўлимдан келса, кошки! На ниятларимни ўнглай оламан, на амалларимни ислоҳ этаман! Ҳар бири Роббимнинг изнида. У хоҳласа, мен ҳидоятдаман, у хоҳласа, мен яхши ишга қодирман, “ё Роббим, менга ёрдам бер, бизни ўз ҳолимизга ташлаб қўйма!” Бизнинг борлиғимизда шу қоидалар ишлаши керак. Ҳар бир ишни Аллоҳ амрлари асосида бажариш керак, Аллоҳнинг буйруқлари, тақиқ ва ижозатларидан каттароқ кенглик йўқ, эркинлик, ҳуррият йўқ. Буни иймон эгалари кашф этадилар, холос. Аллоҳ иймон келтирган ва ҳидоятланган ҳар бир одамга ўз амрларини жуда осонлаштириб беради. Лекин шайтон бошқаларнинг кўзига Аллоҳнинг шариатини оғир ва қийин кўрсатади. Шафиқа, шундай – иймон калимасини тилингда айтар экансан, қалбингда тасдиқ, яқийн, муҳаббат, ихлос ва сидқни топ. Акс ҳолда, худди илгариги ҳолатингдан халос бўлмайсан. Ёки дунё ҳаётига боши билан чўккан одамлар каби Аллоҳ учун бир дақиқангни ажрата олмай ўлиб кетасан. Худди бўшлиқда қолиб кетган бир маъносизлик сингари. Шайтон маъносизлик ичидадир. У бошидан оёғига қадар умидсизлик ва исён ила ўралган. Ислом эса умид ва муҳаббат, ишонч ва ихлос йўлидир.
Шафиқа денгиз соҳилида узоқ сайр қилди. Бир неча кун тонгларини, оқшомларини денгизга термилиб ўтказди. Азим тўлқинларнинг сўзларини тинглади. Қуёшнинг сокин сув ичига атроф-жавонибни олтинлантириб ботишини кўрди. Қум ичида ялангоёқ юрди.
Бир куни Розия хоним ўлимдан сўз очди:
– Ўлим охират учун эшик кабидир. Ҳар қандай нафс бу эшикдан ўтишга мажбур. Истаганлар ҳам, истамаганлар ҳам Аллоҳнинг қадарига мувофиқ ҳолда, шубҳасиз, ўлим шарбатини ичади. Ўлим биз учун узоқдаги бир манзил сингари туюлади, афсуски, бу энг катта нуқсонимиздир. Ўлим, қош ва қовоқ қанчалик бўлса, бизга ана шу қадар яқиндир.
Розия хонимнинг кўп такрорлайдигани: “Биз гўзал ўлимга тайёргарлик кўриш учун яшамоқдамиз”, – эди. Хоним деярли ҳамиша рўзадор эди.
– Шуни билки, Шафиқа, Аллоҳнинг дини инсоният учун осонлик ва ҳаловат динидир, – дер эди Розия хоним. – Мусулмоннинг ҳаётида қийинчилик бўлиши мумкин эмас. Чунки Аллоҳ, менинг амрларимни бажариш ҳидоятланганлар учун катта иш эмас, деб айтган. Модомики, дин арконларини бажаришда биз қийинчилик топаётган бўлсак, бу бизнинг айбимиз. Зотан, Аллоҳ ваъдасига ҳаргиз хилоф этмас, банда ўз вазифасини мукаммал бажара олмайди. Қўлимизда Қуръон, дилимизда Иймон, йўлимизда Ислом бўла туриб, бизнинг, мўмин ва мусулмонларнинг хорликда яшаши мумкинми?! Мумкин эмас, бироқ ночор аҳволдамиз, нечун? Чунки динимизга амал қилмаяпмиз. Аллоҳдан йироқлашганмиз. Ихлосдан мосуво бўлганмиз. Қалбимиз куйиб, Аллоҳга қачон юзландиг-у, Аллоҳ бизни ноумид қолдирдими? Йўқ, биз Аллоҳга юзланмадик. Қиблага юзланиб, ўзимизни Аллоҳга юзлангандек тутмоқдамиз, холос. Қалбимизда на ишқ, на шавқ бор! Устига-устак, хорланишимизга динимизни айбдор қиладиган даражада мардудмиз, астағфируллоҳ!
Шафиқа зикрларни қайта ёд олди. Қуръонни янгидан ўқишга киришди. Фарзлар адосидан ортиб, нафл ибодатларни лозим тутди. У гўё Исломни энди кашф этди. У гўё Исломда эмас эди-ю, энди мусулмон бўлди.
Ҳар бир қадамида тасбиҳ, таҳмид, такбир, истиғфор айтар экан, тилига бегона сўз, дилига бегона ўй келишидан уяла бошлади.
– Ислом камолот динидир, – деди Розия хоним. – Динимизда қалбдан, ихлос ила маҳкам тутиш ва маърифатини англаш ила биз ҳар куни камол топамиз. Мусулмоннинг ҳаётида хорлик, таназзул бўлиши мумкин эмас. Мусулмон юксалса юксаладики, тубанликка тушмайди. Чунки бу юксалтирадиган йўл. Чунки Аллоҳ йиғлаб сиғинаётган, мухлис ва муслим бандасини ёрдамисиз ташлаб қўймагай. Ёнида бир дўсти, ишида бир унуми, бошида бир ҳимояси, саъйларида парвози бўлмаган мусулмон аввало, ўз қалбига назар солсин, сўнг амалларига боқсин. Албатта, нуқсонини топади. Ё қалбида Аллоҳга тўла таслим эмас, ё амалларида ихлоссизлик борлигини англаб етади. Сени уйингдан чиқарган, эрингдан ажратган, болаларингдан юз ўгиртирган сабаб шу. Акс ҳолда, она ўз жигаргўшасидан воз кечадими?
Шафиқа нақадар зикрга, ибодатга чулғанса, шу қадар надоматга, афсусга чўкди. Ўтмиш хатолари қаршисидан чиқаверди. Эри Фотиҳ Карим, икки фарзанди, отаси, онаси, ака-укалари кўз ўнгидан кетмай қолди. Чунки Шафиқа ўзини уларга ноҳақлик қилган одамдек ҳис этди. Улардан афв тилаб, кўнгилларидаги норизолик тугунларини ечиб юбормагунича зинҳор хотиржам бўла олмаслигига иқрор эди у.
– Мен Малайзияга қайтишим керак, – деди бир куни Розия хонимга. – Истихоралар қилдим, Роббим қалбимга эримнинг ҳузурига қайтиш ниятини солди.
Розия хоним табассум қилди:
– Алҳамдулиллаҳ, – деди мамнун. – Сени ўзим олиб бораман.
…Куала Лумпурга боргунларича, ундан кейин ҳам Шафиқа бир оғиз гапирмади. У ажиб бир қўрқув, шунингдек, тўғри иш қилаётганига аниқ ишонч ичида эди.
Шафиқа бошидан оёғига қадар қора чодрага ўралди, эрининг ҳовлисига келиб, машинадан тушганларида, Розия хонимнинг ортидан эргашди. Эшикни уй хизматчиси очди:
– Ассалому алайкум, келинг, хоним, марҳабо, – деди у очиқ юз ила.
– Ваалайкум ассалом ва раҳматуллоҳ, – алик олди хоним. – Хатиб Фотиҳ Карим жаноблари уйдами?
– Уйда, илм ила машғул, – деди хизматчи.
– Агар ижозат берсалар, суҳбатларига киришни истаймиз, биз Истанбулдан келдик, исмим Розия Муҳсин, бу эса менинг синглим, – деб ўзини таништирди хоним.
– Марҳабо, бу ерда бироз дам олинг, мен жанобимизга хабар бераман, – деб хизматчи уларни ичкарига таклиф этди.
Меҳмонлар учун мўлжалланган хона кенг, шинам эди. Хизматчи Фотиҳ Каримнинг хонасига кетаркан, истарали бир аёл кирди.
– Бекам, Истанбулдан меҳмонлар келишибди, хатибимизни сўрамоқдалар, мен у кишидан ижозат олай, – деди хизматчи йўл-йўлакай.
Унинг “Бекам” деган сўзи Шафиқага чақмоқ ургандек таъсир этди. Беихтиёр аёлга қаради. Аёл келиб, уларга салом берди.
– Келиб, кўзимизни нурга тўлдирдингиз, – деди мезбон хоним очиқ юз ила. – Камина Амина Карим, Фотиҳ Карим жанобларининг завжалариман.
Шафиқа муздек сув ичига чўккандек сесканиб кетди, хайриятки, у паранжи ичида эди, юзларини парда ёпиб турибди, акс ҳолда, Амина бу аёлнинг нима учун бу қадар оқариб кетганидан таажжубга тушар эди, албатта.
– Жуда ҳам мамнунмиз, – деди Розия хоним. – Фотиҳ Каримдек олим инсонга сиздек мутоҳҳара завжа беҳад ярашади. Аллоҳим турмушингизни хайрли, баракотли қилсин, амийн!
– Амийн, – деди Амина.
– Амийн, – деди эшитилар-эшитилмас оҳангда Шафиқа. Кўзларини тўсиб турган қора тўрли парда унинг кўз ёшини ҳам яширди.
– Менинг исмим Розия Муҳсин, – деб ўзини таништирди хоним. – Бу менинг синглим. Фотиҳ жанобларига бир масалада мурожаат этмоқчи эдик.
Шу пайт ташқаридан бири беш, бири уч ёшли икки болакай чуғурлашиб кириб келди. Шафиқа ўрнидан туриб кетди. Ортиқ ўзини ушлай олмади. Югуриб бориб болаларни қучоқлади. Буни кўриб, Амина ҳам, Розия хоним ҳам тезда турдилар. Шу онда хизматчининг овози келди:
– Устоз Фотиҳ Карим азиз меҳмонларимизни  кутмоқдалар.
Розия хоним Шафиқанинг қўлидан ушлади. Шафиқа сассиз-садосиз ҳолда икки болани яна бир марта бағрига босиб, кейин Розия хонимнинг изидан юрди.
– Амина хоним, – деди Розия хоним хижолатомуз. – Бизни афв этасиз…
– Нега ундай дейсиз? – деди шошиб Амина таскин ва тасалли ила. – Хижолат бўлманг…
– Ойи, акам билан уй қурдик, – деб кенжатойнинг мақтанаётгани эшитилди ортдан...
– Вой, кўзимнинг қораси, у уйда кимлар яшайди? – дегани қулоққа чалинди Аминанинг…
Фотиҳ Каримнинг ижодхонаси кенг, ёруғ. У меҳмонларни ўрнидан туриб кутиб олди, хонимларга юмшоқ ўриндиқлардан жой кўрсатиб, ўзи тўрдаги ёзув столига чўкди. Хонанинг деворларига суянган жавонлар турфа китоблар ила тўла.
Дуодан сўнг, Фотиҳ Карим меҳмонларга саволомуз боқди.
– Фотиҳ жаноблари, – деб сўз бошлади Розия хоним. – Бир гуноҳкор ўз хатосини тушуниб, тавба этса, Аллоҳим уни ўз марҳамати, фазли ила афв этади.
– Иншааллоҳ, – деди Фотиҳ Карим. У меҳмоннинг муддаосини ҳамон англамаётган эди.
– Биз динимизни, набиййимиз Расулуллоҳ соллаллоҳу алайҳи ва саллам келтирган динни тўғри тушуна олмаяпмиз, тушунмаганимиз учун уни тўғри татбиқ эта билмаяпмиз, – сўзида давом этди Розия хоним. – Аллоҳ ал-Карийм, Аллоҳ ал-Ҳакийм, Аллоҳ ал-Муиз, Аллоҳ ал-Ҳодийдир. У биз бандаларга сўрамасак-да, кўпдан-кўп, саноқсиз неъматлар беради. У ўз ишини буюк ҳикмати ила қилгувчидир. У хорликдан иззатга кўтариб, бандасини ҳидоятга йўлловчи ягона Зотдир. Аллоҳ Роббимиздир, у бизнинг Тарбиячимиздир. Ўзига иймон келтирган ҳар бир бандани тарбиялайди, камолга етказади.
– Ҳақ сўзларни айтмоқдасиз, – деди Фотиҳ Карим.
– Сизнинг биринчи завжангиз Шафиқа Карим ёдингиздами? – савол берди Розия хоним.
– Шафиқа?! – чўчиб кетгандек бўлди Фотиҳ. – Шафиқа менинг собиқ хотиним, унга талоқ берганман.
– Талоқ бердингиз-у, унинг кейинчалик қандай аҳволга тушганидан хабарингиз борми? – сўради Розия хоним.
Фотиҳ Карим бу саволдан ноқулай бўлди, қизаринқираб деди:
– Бегона аёл билан менинг қандай ишим бўлсин, хоним?
“Бегона аёл” таърифи Шафиқанинг юрагига ўқдай қадалди.
– Талоқ билан у бегонага айланади, бироқ бир муслима сифатида мусулмонларнинг ҳимоясига у муҳтож эмасмиди? Сизлар биз мусулмонмиз деб айтасиз, бироқ адашса ҳам, адашмаса ҳам диндошингиз бўлган бир заифани ҳимоясиз, чорасиз ташлаб қўйишларингиздан озордаман, – деди бироз қизишиб Розия хоним.
– Бу кечирилмас хатойимиз, – деди Фотиҳ Карим. – Шафиқадан ранжигандим. Шу боис, уни қалбимдан юлиб отдим. Уни қандай танийсиз? У қаерда? Яхшими?
– Қалбдан юлиб отиш ожизларнинг иши, мўминнинг иши эмас, – деди Розия хоним кескин. – Мўмин дунё муҳаббатини қалбдан юлиб отсин, кофирдан қўрқишни қалбдан юлиб отсин! Хато устидаги муслимани ислоҳ этиш ўрнига уни қалбдан юлиб отиш нақадар тўғри иш деб ўйлайсиз? Қалбини Аллоҳга топшириш ўрнига бир аёлга бериб қўйиш ҳам мусулмон эрга ярашадими?
Фотиҳ Карим мум тишлади.
– Сиздек соҳиби илмга танбеҳ бериш учун келмадим, – деди Розия хоним. – Шафиқа билан орангиздаги аҳдни қайта тиклашингизни истаб келдим.
– Шафиқа қаерда? У келдими? – деб сўраркан Фотиҳ Карим чодра ичида ўтирган аёлга кўз қири билан қараб қўйди.
– Амина хонимдек дилбар муслимани никоҳингизга олибсиз, – деди Розия хоним.
– Албатта, – тасдиқлади Фотиҳ Карим. – Болаларимни қаровсиз қолдира олмас эдим.
– Шафиқанинг ота-онасига нима дедингиз?
– Устозимга буни айтишга журъат этмадим, – деди Фотиҳ. – У кишининг орияти бу ҳодисани қабул этмайди. Бирор кун Аллоҳнинг тавфиқи етиб, Шафиқа тавба қилиб қайтиши мумкин, деб ҳамиша ишончда эдим. Ўшанда мен уни афв этсам-да, отаси кечирмайди, деб хавотир олганим учун бу тўғрида у инсондан сир тутдим.
– Сиз нима учун Шафиқа тавба билан қайтиб келади, деб ишондингиз? – сўради Розия хоним.
– Чунки… – бироз жим қолди Фотиҳ. – Чунки у кетганидан буён Роббимдан унга тавфиқ сўраб, дуо қилмоқдаман.
– У ҳолда, Шафиқани қалбимдан юлиб отдим, деганингизни қандай тушунай? – деди Розия хоним.
– Шафиқа кетгач, – деди Фотиҳ Карим бир изтироб ила. – Уни ҳаддан ортиқ яхши кўришимни англадим. Шу қадар яхши кўрибманки, унга бўлган муҳаббатим қалбимни буткул эгаллаган экан. Мўминдан у нимани кўп севса, олиб қўйилган. Мен Шафиқанинг кетишини ана шу ҳикматдан деб билиб, истиғфор ва дуода эдим.
Розия хоним Фотиҳ Каримнинг жавобидан мутаассир бўлди.
– Фотиҳ жаноблари, – деди у. – Сизни ўғлим деб чақирсам ҳам ҳақим бор, чунки кенжа ўғлим сиз ила тенгдош. Мен борай, Шафиқа билан гаплашай, унга асл ҳолатдан хабар бераман. Агар у рози бўлса, сиз рози бўлсангиз, никоҳингизни ўқисинлар.
– Иншааллоҳ, – деди Фотиҳ Карим. – Агар Шафиқа келса, уни никоҳимга оламан. Болаларимнинг ёнида ўз оналари бўлишини истайман.
Розия хоним таклиф этилган қаҳвани ҳам, чойни ҳам назокат ила рад этди. Эр-хотин Фотиҳ ва Амина Карим уларни кузатиб, остонага чиқдилар.
– Машинада кетарканлар, Шафиқа бир оғиз ҳам гапирмади. Меҳмонхонага бориб, ўз хоналарига кирганларида Розия хоним Шафиқанинг юзига қараб қўрқиб кетди:
– Ё Аллоҳим! Шафиқа, нега ўзингни бунчалик қийнаяпсан, қизим?
Шафиқанинг икки кўзи йиғидан қизариб, ҳатто, шишиб кетган эди.
        </item>
        <item>
Шермуҳаммадбек Амир Олимхон билан бўлган суҳбатни эслаш асносида бир он ўйга чўмди. Эҳсон Ҳаким афанди ва Иброҳим Ёрқин уни диққат ила тинглар эдилар.
– Амирни мен шундай қайғуда кўрдимки, умрим бино бўлиб, у каби андуҳли бошқани учратмадим, – деб ўтмиш хотираларига яна шўнғиди Шермуҳаммадбек. – Мен ўз елкамдаги вазифани бажара олмаганимдан озурда эдим. Кофирга юртни бериб қўйдим. Бу шармандалик эди. Шундан кейин ҳам тирик юриш изтиробли. Бироқ менинг ғамим амир Олимхоннинг ҳасрати олдида денгиз тубидаги муштумдек бир тошга айланиб қолди. Амирнинг вужудидан бир алам ҳарорати тарқар эди. Билдимки, у деярли ҳеч бир киши билан сўзлашмай қўйган. Содиқ хизматчиси унга таом келтиради, ювиниши учун ёрдамлашади. Амир эртадан кечгача, оқшомдан тонггача Қуръон ўқийди. Менинг келганимни айтишганида: “Ким у?” – деб сўрабди. “Шермуҳаммадбек, мужоҳид”, – деб мени таърифлаганларидан кейин, ҳузурига киришим учун изн берибди. “Шермуҳаммадбек, – деди менга Амир Олимхон, – Бизнинг халқимиз ўзи ҳам англаб ета олмайдиган бир буюкликдан англаб етганида надомати юракни парчалайдиган тубанликка чўкмоқда. Бу шундай тубанликки, унда одамзод яшашнинг мақсадини унутади. Ҳайвон мақомига, ҳайвондан ҳам пастроққа тушади. Қудсиятдан ақл бовар этмас даражада йироқлашиб, наҳсиятга шу қадар яқинлашади, натижада инсон ва наҳсиятни ажратишга қийналиб қоласан. Шермуҳаммад, ҳамма нарсани бой бердик: динни, иймонни, исломни кофирга бердик, юртни, ватанни босқинчига текиндан текин тақдим этдик, халқни золимларга қуликка топширдик, ундан ҳам мудҳишроғини айтайми? Мудҳиши шуки, келажак наслларни душманлар қўлида қолдирмоқдамиз. Туғиладиган болаларимиз Аллоҳ деб, Муҳаммад Расулуллоҳ соллаллоҳу алайҳи ва саллам деб, миллатим, давлатим, халқим деб тил чиқармайди. Уларни тили тоғутнинг исмини такрорлаш ила чиқади, оёги шайтонни қадами билан босилади. Ўзлигидан йироқлашиб, Аллоҳга мункар бўладиган, бири иккинчисини ваҳшийларча қирадиган, энг даҳшатли қийноқларга соладиган бир авлод дунёга келади. Бу авлод ўтмишга тупуради, келажакни кўрмайди, ўзини мақтаб, худо деб атайди. Олимлари жаҳолатни, қозилари разолатни тутади. Волийлари ҳиёнат-ла, миршаблари жиноят-ла тирикчилик ўтказади. Шоирлари мунофиқ, адиблари каззобдир. Воизларининг ягона иши халқни алдашдан иборат. Бу авлод ҳақгўйларни ўлдиради, мўминларни азобга солади, тақво аҳлини ёлғончига чиқаради. Катта иззатни, кичиги ҳурматни билмайди. Аёли эрликни, эрлари аёлликни хоҳлайди. Бу авлод ўз ҳалокатини кўради, бироқ ҳис этмайди. Ўз саодатини англайди, лекин интилмайди.
Ҳамма чиройли ишларни зийнат учун бажарадилар, бирор кас қалбини ислоҳ этишга иштиёқ топмайди. Бу авлоднинг бири иккинчисини сотади, бошқаси бошқасига фириб беради, ҳаргиз боши бирикмагай, ҳаргиз аҳиллик нелигини билмагай!”
Амир Олимхон шундай гапирдики, ранглари оқариб, соқолларига қадар қалтираб кетди, ожиз кўзларидан ҳатто ёш сизиб чиқди, нафас олиши-да қийинлашди. Мен эса шу қадар мутаассир бўлдимки, ихтиёримни йўқотиб:
“Астағфируллоҳ алиййил азийм! Ва атубу илайҳ!” – дедим. “Астағфируллоҳ, де мужоҳид! Астағфируллоҳни айт! Шаънимга кўп ножоиз сўзлар ёғилди, беҳад кўп айблар ила айбландим. Ҳайриятки, у айбларим ўзимда бор гуноҳларнинг олдида ҳеч нарса! Мен тахтда ўн йил ўтирдим. Ўн йилни мен Бухорои шарифнинг шарафини тиклашга сарф этдим. Ўн йил тин олмадим, ўн йилим беҳаловат ўтди, нураб бўлган азим давлат иморати пойдеворини қайта тиклашга Аллоҳим қодир қилган даражада азм этдим, мужоҳид. Раиятни билмасмидим? Билар эдим. Диндорлигимиз ҳолини билмасмидим? Билар эдим. Ташқаридан келаётган бало нақадар улкан бўлса, ичимиздаги офат ундан икки баробар улкан эди. Ўрис биздан қавий эди, биз эса заиф эдик. Ўйлама, Шермуҳаммад, жисмда заиф эдилар, қуролсиз заиф эдилар, деб ўйлама. Жисмга қувват берадиган, қуролга қудрат ато этадиган нарсадан айрилган эдик. Бу Динимиз эди. Уламолар, садрлар, беклар, қозилар, лашкар, толиби илмлар, ё Роббим, ҳаммамиз кўрлар подаси эдик гўё. Оловдек ёнасан, сўзингни ҳис этмайдилар, шижоатдан айро ўликка ўхшайдилар. Ҳаммамиз охиратни унутиб, дунё зиндонининг энг тубига, зулматнинг зулматига ўзимизни ўзимиз занжирбанд этган эдик…”
Мен лол эдим. Амирнинг нуқтасига кўтарилмоққа тиришдим. У муаммога қай нуқтадан қараётганини билгим келар эди.
“Шермуҳаммад, – деб давом этди амир. – Муҳожиротда йилларки, рўзадорман. Ислом кишварини кофирга бой берган бир амирнинг бу дунёда тўйиб овқат емоққа ҳаққи йўқ, зотан. Очлик руҳингни тозалайди. Ўзгаларга кўринмаган сарҳадлар сенга кўринади. Мен бу сарҳадларда ана шу айтганларимни идрок этмоқдаман”.
“Амир ҳазратлари, – дедим мен изтироб ила. – Сиз шундай нарсаларни баён этдингизки, гўё жаҳаннамга рўбарў келдим. Наҳот, бизнинг юртга, халққа бир имдод бўлмаса?! Бир нажот йўли топилмасми?!”
“Имдод – Аллоҳнинг Каломи, Расулуллоҳ соллаллоҳу алайҳи ва салламнинг суннатидир. Нажот шу иккисига эргашмоқ билан пайдо бўлажак, – деб жавоб берди амир. – Бироқ бу ҳақиқатни англаб етгунимизча бизга неча ўн йил, йўқ, неча юз йил керак? Буни билмайман. Миллат ўзини хорликда эканлигини англамагунча, у нажот ҳақида зинҳор ўйламагай. Шермуҳаммад, қадим шарафимиз, қадим буюклигимиз ўз-ўзидан қайтади, деб ҳаёл қилма. Бу ҳаёл бир хомтама, холос. Қадим қудратимиз ортида боболаримизнинг минг чақиримлик йўллари бор. Отларнинг кишнашлари, қиличларнинг жаранги, қонлар тўлиб оққан дарёлар бор. Биз бу қудратни ғафлатимиз сабабли йўқотдик. Буюк давлатимиз ўзимизга сездирмасдан нураб, ер билан яксон бўлиб йиқилди. Уни яна аслидай тикламоқ учун аждодлар босиб ўтган йўлни худди улар каби босиб ўтмоқ лозим. Боболаримиз азим қудратга эришиб, олий давлатни қуриш учун нақадар машаққат чеккан бўлсалар, худди ўша машаққатлар кутиб турибди. Бироқ бу шарафни ҳис этадиган, бу азаматни, бу қудратни танийдиган насллар қачон туғилиб, бу йўлга жонларини тикиб отланишлари ёлғиз Роббимизга аён!”
Амир Олимхон ана шуларни сўйлади. Мен амирга у кўрсатган улуғ йўлдан юришимни айтдим. У Аллоҳ ёрдамчи бўлсин, деди. Мен афғон тоғларида, туркман саҳроларида лашкар йиғиб, кофир ўрисга қарши жиҳод қилиб, юртимни унинг харом оёғидан покламоқчи эдим. Шу мақсадда Истанбулга келдим. Бу ерда эса, қазои қадарда бор экан, иккинчи кўзимдан ҳам айрилдим. Шу ерда қолиб кетдим.
Шермуҳаммадбекнинг қайғули қиссаси Эҳсон афандига ҳам Иброҳим Ёрқинга ҳам кучли таъсир этди. Қаршиларида ўтирган кекса паҳлавон қаноти кесилган, кўзларидан маҳрум қилинган бургутга ўхшайди. Унинг юраги ёняпти, шижоати вужудига сиғмайди, бироқ юришни истамай қолган оёқлар, кўришни хоҳламаётган кўзлар у шижоатнинг намоён бўлишига изн этмайди.
– Иброҳим, башарти, кўзларим кўр бўлиб, оёқларим юриб турганда эди, отимга миниб, ота Туркистонимга кетар эдим, – деди у яна бир хиёл жимликдан кейин.
– Субҳоналлоҳ, – деди Иброҳим Ёрқин.
– От устида жангчиларга хос шараф ила шаҳид бўлмоқ орзуйимдир, Роббим бу орзуйимни ижобат этгайми, йўқми, билмайман, – деб қўйди Шермуҳаммадбек.
  Улар кечгача кекса мужоҳиднинг зиёратида қолдилар. Кенжа ўғил Абдуллоҳ тузалди, у янги маҳаллани ҳам тезда “ўзлаштирди”: тенгдошларининг тилини топди, ўзидан катта болаларга қўшилиб мактабларга ҳам бориб юрди. Иброҳим Ёрқинга Шермуҳаммадбекнинг маҳалласи яқинидан ҳовли топиб беришди. Ихчам, учта хонаси, ошхона, ҳаммомлари бор, асосийси, ҳовлининг этагидан ариқда сув оқади. Иброҳимнинг аёли Робиянинг қалби шодликка тўлди. У салкам бир ойга чўзилган сафарнинг машаққатлари тугаб, Аллоҳ уларга гулдай маскан ато этгани учун шукроналар келтирди. Қисқа фурсатда Иброҳим Ёрқин хонадони энг файзли, энг баракали хонадонлардан бирига айланди. Робия эртадан кечгача ҳовлини обод қилиш, рўзғорини тартиблаш учун куйманади, Иброҳим эса шу ерлик ёрдамчилар кўмагида кичик дўкон очди.
Орадан йиллар ўтди. Аввал Шермуҳаммадбек, кейин Эҳсон ҳаким афанди вафот этдилар. Замон ўзгарди, одамлар ўзгарди. Ер шари бўйлаб бир шамол эсарди гўё. У шамол қайси инсоннинг танасини силаб ўтса, ўша инсон фақатгина роҳат ва фароғат мухлисига айланди. Роҳат ва фароғат олий қадрият мақомига кўтарилди. Инсоният қизиқ томошаларни, ёқимли оҳангларни, мақтову фаҳрни, лаззат ва ҳузурни, нафис қомат ва гўзал чеҳраларни, эҳтиросли нафас ва туганмас шодлик талабгори бўлиб қолди. Ҳаёт шу талаб устига қурила бошланди, мақсадлар, ниятлар фақат шу манзилларга қанот қоқди. Ўтмишнинг руҳоният оламидаги софлик ирсиятини сақлаган илдизлар қирқилди, замин ҳаёти томири қуриб, шамол ўйнаб юрган қоқшол дарахт қиёфасига кирди. Ҳамма янги ранг излайди, янги шакл қидиради, эски ранглар зерикарли, қадим шакллар кераксиз, гўё. Ранг ва шакллар аҳамиятга айланди, унинг ичи унутилди. Ҳаракатлар маънодан, сўзлар ҳақиқатдан айрилди. Замон ана шундай ўзгарди. Аждодлар орзуси авлодлар наздида қадрсизланди. Аждодлар йўлидан юрилмай қўйди. Юрилмаган йўлни тикан босди. Насллар тўда-тўда бўлиб, ҳар томонга сочилдилар-да, юраётган жойларини Йўл, деб атадилар. Бироқ бу ҳолни идрок этувчилар кам эди, зотан, ҳамма шу иқлим асири, ундан ташқарида нафас олмагач, тоза ҳавони танимоқ мумкинми?
Иброҳим Ёрқин хонадони кенгайди. У турмушга кириб келаётган ҳар бир янгиликка теран разм солар эди. Одамларнинг шошиб, қайгадир чопишларига қараб, ойнайи жаҳон тасвирларини кўриб, овознигор сасини тинглаб, инсониятга улкан тўфон яқин қолганини сезар эди. Бу албатта, росмана тўфон эмас, рамзий бир тўфон эди. Қалбларни маҳв этадиган, меҳру оқибатни ўлдириб, барчани худбинлик зиндонига якка-якка қамайдиган Тўфон эди бу.
Иброҳим Ёрқин руҳний ўтмишнинг энг сўнгги вакили эди. У фарзандларига ўзи кўраётган ҳақиқатларни англатишга тиришди, кўп тиришди, шунда туйқус англадики, жигаргўшалари гўдак эканидаёқ уларнинг онги ва қалбига бегона уруғлар келиб тушибди. Иброҳим Ёрқиннинг тўнғичи савдони тутди, кейингиси, яъни Абдуллоҳ Ёрқин янги соҳага – компьютер илмига қизиқди, тўрт нафар қиз кўрган эди, уларнинг бири шифокор, бири муаллима, қолгани уй бекаси бўлди. Ўтмишдаги Тоза Дард юки, Шаън Қайғуси Абдуллоҳнинг елксига ортилган эди. Бироқ у буни билмасди. Унинг қалби тубида ўзлик эҳтиёжи деб аталган вулқон яширин эди. Бу вулқон отилса, ўз соҳибини ҳаммадан аввал куйдириши муқаррар. Ана шу муқаррар ҳодиса Абдуллоҳ Ёрқин Урумчига борганида содир бўлди. Бу пайтга келиб, Иброҳим Ёрқиннинг ёши олтмишга етган, Абдуллоҳ уйланиб, бир ўғил кўриб, уни катта бобосининг исми билан Қиличбек, деб чақирган эди. Хитойда, айниқса, Шинжондаги воқеалар дараги Ер юзи бўйлаб тарқалаётган паллада Абдуллоҳ Ёрқин Урумчига боришини отасига айтди.
– Нима қиласан у ерда, болам? – деб сўради отаси.
– Уйғурлар учун таълим дастури ишлаб чиқдик, у ердан бу дастурга муносиблар танланди. Сўнгги синовга мени таклиф қилишди, ҳакамлик учун, – сабабини изоҳлади ўғил. Иброҳим Ёрқин чуқур ўйга ботди ва деди:
– Халқимиз ҳозир қулликда яшамоқда, ўғлим. Қул бўлган халқнинг ичидаги муносиблар рағбат ва имкониятдан мудом маҳрумдирлар, сенга у жойларда зиён етишидан қўрқаман, – деб хавотирини баён этди ота.
– Рухсат берсангиз, ота юртга борсам, Хўтан, Ёркент, Кошғарни зиёрат этсам. Юрак-юрагимда нимадир ўша тупроқларга тортаётир, – деди Абдуллоҳ.
– Болам, ўша танлов сенсиз ҳам битар, – деди Иброҳим Ёрқин ўғлини юборгиси келмай. – Зулм маконига киришга бу сабаб арзимайди.
Абдуллоҳ индамади. Уйғур юртига бориш истаги уни қамраб олганини отаси сезди. Сезди-да ноилож деди:
– Майли. Жуда ҳам боргинг келибди. Бориб келақол, Аллоҳнинг паноҳида бўл.
Абдуллоҳнинг юзи яшнади. Астойдил ҳозирлик кўрди. Бир ҳафтадан сўнг, отасидан дуо сўради, хотини Роҳила билан хайрлашди, ўғли Қиличбекни кўтариб, пешонасидан ўпди. У ўн кунда қайтиши керак эди. Шунинг учун сафарини ҳаммага билдирмади. Бу сафар узоқларга чўзилмоғидан, ота-онасини, оиласини, бу кунларини чуқур мунг ичида эслашидан у бехабар эди, зотан.
        </item>
        <item>
            Тонг насими денгиз ҳавосини олиб келди. Бу ҳаво намчил, ҳатто, шўртак эди гўё. Шарққа қараган очиқ дераза олдида Розия хоним Қуръон ўқийди. Деразадан денгиз жуда яқин кўринади. Жимирлаётган баҳр, даставвал, ол тусга кирди, кейин оловланди, сўнг офтоб олтин қош каби кўтарила бошлади.
Розия хоним Шафиқанинг муаммосини ҳал этиб, бугун Истанбулга учиш ниятида эди.
Кеча Шафиқани йиғидан тўсолмади. У на гапирди, на сўзлади, фақат сиқтади. У ўз ичидагини баён этишга бир сўз топмасди.
Йўқ, сўз эмас, сўз топса-да, ҳоли йўқ эди, зотан. Надомат, тавба, истиғфор, қайта дийдор, тақдир қошидаги таслимият Шафиқани ажиб кайфиятга тутиб берди. Розия хоним буни яхши тушунди. Уни ўз ҳолига қўйди.
Фотиҳ Каримникига борганларида, хонадон соҳиби қайгадир кетибди, тезда қайтаман, дебди. Уларни Амина очиқ юз ила кутиб олди.
Бир финжон чой ичишаркан, Розия хоним вазиятдан Аминанинг хабари бор-йўқлигини билишни истади.
– Амина хоним, – деди у. – Биз кеча ҳам келдик. Бугун яна уйингиздамиз. Бу сизни ажаблантирмаяптими? Соҳибингиз бу хусусда гапирдими?
Амина чиройли кўзларини дастурхондан узмай деди:
– Эрим гапирмади, мен ҳам сўрамадим. Соҳибим муносиб билган гапни айтади, муносиб билмаса айтмайди. Мен эса талаб қилмайман, – Амина шундай деб, бироз сукут сақлади, сўнг давом этди. – Бироқ эримнинг илк завжаси Шафиқа хоним ташриф буюрганини жуда яхши биламан.
Розия хоним ҳам ажабланди, ҳам хотиржам тортди. Ажабланиши эҳтиромдан, хотиржамлиги шукрдан иборат эди. Шафиқанинг эса ичи куйди. Негадир қизариб кетди. Юзидаги парда буни ошкор этмади, беркитди.
– Эрим уйланса, монелик қилолмайман, бу унинг ҳаққи, – деди Амина. Гарчи у мардона сўзласа-да, сасида бир алам жизилладики, сезмаслик мумкин эмасди.
Шафиқа юзидаги пардани кўтарди, чеҳрасини гўзаллиги уйни ёритди гўё, у икки қўли билан Аминанинг қўлларини тутди:
– Амина, мен Шафиқаман, – деди дона-дона қилиб. – Роббим эримга сиздек солиҳани насиб этганидан беҳад шодман, мен ҳам ўзимни Аллоҳ йўлида Фотиҳ Карим ва болалрим хизматига бағишламоқ учун келдим. Биз аёллар рашк ва макрдан зинҳор холи эмасмиз. Аллоҳдан қўрқишгина бизни рашк ва макр азобидан озод этади. Фотиҳ Карим никоҳига ўтар эканман, Амина, сизни синглим каби кўришга аҳд бераман. Сизга ҳаргиз ёмонлик тиламасман. Балки, ҳаққингизга дуо қилгайман.
– Шафиқа хоним, бизнинг юртда эрларнинг икки аёлга уйланиши ғайритабиий ҳол эмас-ку, – деб кулди Амина. – Кундошлар ўртасидаги жанжаллар нақадар табиий бўлса, уларнинг ўзаро сабрли бўлишлари шу қадар мажбурий. Аллоҳим берган рухсат бўлмаса эди, эрини баҳам кўрадиган муслима Ер юзида топилмасди, валлоҳу аълам. Сизнинг фарзандларингиз менинг фарзандларимдир. Улар сизнинг йўқлигингизни сезмасликларига интилдим. Роббимиз ризолиги йўлида уларга меҳр кўрсатишимдан норизо бўлмайсиз, деб инонаман.
– Болаларимга раҳм этганингиз каби Аллоҳим ҳамиша сизга раҳмат ва мағфират раво кўрсин! – дуо қилди Шафиқа кўзида ёш йилтираб. – Ўғилларимни кўрсам бўладими?
… Шафиқа ҳикоясини деярли якунлади.
– Эримга иккинчи хотин ўлароқ никоҳландим, – деди у тингловчиларга боқиб. – Бу воқеаларга ҳам ўн йилдан ошди. Ўғилларим ўн беш, ўн олтига тўлди. Роббим менга ҳам, Аминага ҳам яна фарзандлар ато этди. Хулоса қилиб айтмоқчиманки, гоҳо дин муҳити инсонга етарли эмас, инсон табиатини Аллоҳим сирли яратган, одам боласи хатолари ортидан аниқ ҳақиқатларни кашф этмаса, қалбан таскин топмас экан.
– Ҳайратланарли! – ўрнидан туриб кетди Анна. – Мен зинҳор ақлимга сиғдира олмайдиган бир воқеа! Ҳикоянгиз эртак каби жозибадор. Агар ўз оғзингиздан буни тингламасам эди, ҳеч ишона олмасдим. Фикримча, аёл табиати Ер юзининг ҳеч бир иқлимида ўзгармайди. Исломда бўлиши ёки бўлмаслигидан қатъий назар, аёл, аввало, Она. Унинг фитратидаги оналик туйғуси буюк инъом. Сўнг у садоқатли ва муҳаббатга ташна хилқат. Қизиғи шундаки, аёлга муҳаббатнинг зиёдаси малол келади, ози эса етмайди. Аёл ўзини тушунишдан заиф бўлган яратиқ. Шафиқа хоним, сиз болаларингизни-да фаромуш этдингиз, қалбингизда уйғонган ғайритабиий қудрат эса сизни тарбиялади деб ўйлайман.
Анна таассуротларини изҳор этиб тугата олмасди, бироқ унинг режаси бўйича яна бошқа муслималарни тинглаш керак эди.
– Мен болаликда дин тарбиясини олмаганман, – деб сўз бошлади навбатдаги суҳбатдош. У ўрта ёшли муслима эди, овозидан чўрткесарлиги бирдан сезилди. Ҳаракатлари ҳам дадил эди. – Ота-онам қўйган исм Анжелина, Исломни қабул этганимда, ўзимни Мубина деб атадим. Анна, сиз жуда ёшсиз. Менинг ёшлигимни ёдимга солдингиз. Мен Австрияда, немис муҳожири оиласида туғилдим. Отам вино сотарди. Онам унга кўмакдош эди. Акаларим, укаларим ҳам меҳнаткаш, урушқоқ эдилар. Оилада ягона қиз эдим. Иккинчи жаҳон урушида етим қолган ота-онам турмуш қуриб, тирикчилик илинжида Австрияга келиб қолишган.
Ота-онам муҳожирлар мавзесидаги хароба кулбага бир амаллаб жойлашишган. Очлик, камбағаллик кучли эди. Европа ўша пайтлар ҳам аксар қитъаларда жаннатдек кўринган. Бироқ асл ҳаётнинг кинофильм ва телекўрсатувлардан фарқли жиҳатлари жуда кўп. Ҳақиқатан Европада одамларнинг эркин ва фаровон ҳаёти учун курашган қаҳрамонлар кўп. Бу қаҳрамонлар, аввало, ғоя эгаларидир. Уларнинг ғоялари халқларни оёққа турғизган. Ҳуррияти, наслининг келажаги, дахлсиз ҳаёти учун курашга отлантирган. Биз европаликлар учун ўтган асрнинг ўрталарида инсон қадр-қиммати бирламчи масала бўлган.
Инсон қадри олдида биз курашдан ҳам, ўлимдан ҳам қўрқмаганмиз. Ҳар биримиз, аввало, ўз эркимиз йўлида қатъий эдик. Жиноятчилар ҳам кўп эди. Порахўрлик ҳам. Қийноқлар ҳам. Биз жиноятдан ҳабар топсак, кўчага чиқардик-да, полициядан ишлашни талаб этардик. Ҳукумат бизни алдаса, яна кўчага чиқиб, бошқа раҳбар келишини талаб қилардик. Ҳаёт шундай эди. Онг, тафаккур шундай эди. Қўшнимга бўлаётган зулм эртага менинг бошимга келиши аниқ бўлгани учун, уни ҳимоя қилганман. Менга бўлаётган зулм авлодимга бўлишини тушунганим учун, курашдан ҳайиқмаганман.
Бизнинг ёшлигимизда онгимизга сингдирилган ғоя шу эди. Биз каби муҳожирлар яшайдиган мавзелар асло хафвсиз бўлмаган. Кўча безорилари изғиб юришарди. Бироқ улар ҳам инсофсиз эмасдилар. Қашшоқ ва бегуноҳларга тегмасдилар.
Газета-журналлар, кино ва театрлар, китоблар бизга ана шу ғояни сингдирди. Бу ғоя, шунчаки, назария эмас, ҳаёт эди. Бизнинг турмуш тарзимиз эди. Ҳаққимизни бировга бермаслик учун ўлиб-тирилганмиз. Ҳар қандай сўзимизни очиқ айтишдан чўчимадик.
Хуллас, отам кекса француз виночига шогирд тушган.
– Францияни Гитлер бошлиқ немислар босиб олди, лекин айб немисларда эмас, Гитлерда, – дер экан у француз.
– Биз биринчи жаҳон урушида бу ерга келганмиз. Лекин мен қалбан францияликман. Шарль де Голль фашистларга қарши партизан уруши қилганида бормоқчи эдим, ўзлари ишни менсиз ҳам амаллашди, азаматлар!
Виночи деганим вино ишлаб чиқармайди, вино савдоси бу. Европада француз винолари машҳур. Бандаргоҳга кемалар Франциядан вино келтиришади, отам устози билан бирга олиб келади, савдосига ҳамиша ёрдам берган. Кекса виночи уни ҳеч қачон қуруқ қўймаган. Яхши тўлаган. Шунинг учун ҳам ота-онам қисқа йилларда кулбаларини шинам уйга айлантиришган. Акаларим, мен, укаларим – ҳаммамиз кетма-кет туғилдик. У пайтлар аёллар оилани, фарзандни, эрни муқаддас билган, ҳаёт мазмуни санаган. Туғишдан қочмаган. Ҳозир эса вазият жуда бошқача. Мен бугун ҳаётимизга қараб, бегона дунёга тушгандай ҳис қиламан ўзимни.
Биз туғилиб, улғайган муҳит ўзгача эди. Тўғри меҳнатдан бошимиз чиқмасди, бироқ дам ҳам олардик, далаларга борардик, соҳилларни айланардик. Ғамгин ва мамнун кунларни ўтказдик.
Бизнинг оилада дин қоидалари заиф эди. Отам деярли чўқинмасди. Демак, черковга боришини тасаввур этиш қийин. Онам эса бувисидан қолган Инжилини баъзида ўқирди, иконаларга қараб чўқинарди, бизга ҳам Исо ҳақида, Марям ҳақида, авлиёлар ҳақида ривоятлар айтиб берарди.
Биз ҳам қизиқиб тинглардик. Шундай бўлса-да, биздан ибодат талаб қилганини эслай олмайман. Муаммоларимизни Худонинг иштирокисиз ҳал қилишга ўргангандик. Бўйнимиздаги хоч, қалбимиздаги бу эътиқод билан боғлиқ эмасди. Ақлимизни таниб, оиладаги ҳар бир фарзанднинг ҳаёт ҳақида аниқ тасаввури шаклланди. Бу тасаввурда Худо кўринмасди. Худо биз учун қайғули кунларимизда тасалли берувчи Зот эди, холос. Унинг зиммасига бошқа вазифа юкламагандик. Ўрта асрлар католик черкови истибдоди, инквизиция кирдикорлари ҳамда индульгенция тижорати ҳақидаги тарих бизнинг онгимизда ғалати бир тушунча уйғотган эди. Унга кўра, Худонинг қонунлари инсонлар ҳаётида унчалик қатъий эмас, агар у қатъий тус олса, демак, унга одам боласидан кимнингдир манфаати аралашгани аниқ.
Шундай экан, Худонинг қонунларига ёпишиб олиш шарт эмас, биз ўз хоҳишларимизга назар солайлик. Башарти, кимнингдир табиатида художўйлик ошиб-тошиб кетаётган бўлса, марҳамат, черковга борсин, монастирда яшасин, Инжил ёдласин, роҳибликни танлаб, авлиё ота касбини ўзлаштирсин. Ҳарқалай, авлиё оталарга ҳам жамиятнинг баъзи қатламларида эҳтиёж катта бўлади. Мен адабиётга, санъатга қизиқиб қолдим. Роман ўқишга муккасидан кетдим. Бизнинг давримизда максималист ёшлар орасида Кафка, Камю, Хемингуэй, Фолкнер, Маркес кабилар урф эди.
Руслардан Достоевскийни суйиб ўқиганман. Европада ёзувчилар ўша пайтда ҳам кўп эди. Америкада ҳам минглаб қаламкашлар топиларди. Воқеа баёнидан иборат романларнинг адади кўринмасди. Омманинг катта қисми воқеий романларни, детективни севади. Сентиментал, сюрреалист ва модерн асарларни эса олифта ёшлар яхши кўришади.
Мен ҳам ўшалар сафида эдим. Зальцбург университетида ўқишни исташимни айтгандим, ота-онам бажонидил қўллаб-қувватлашди. Фалсафа йўналишида ўқий бошладим.
Бакалавр даражасини олдим, кейин магистр дипломига эга чиқиш истаги пайдо бўлди. Таҳсилни давом эттирдим.
Ёшим ўттизга кирганида онам: “Йигитинг борми?” – деб сўради. Мен ҳайрон бўлиб, “Йўқ”, – дедим.
Ўшанда онам турмуш қуришимни истаётганини илк дафъа сездим.
Магистрлик ишим юнон мифлари ва фалсафа мавзусида бўлди. Миф, дин ва фалсафа орасидаги боғланишни тадқиқ этдим. Инсон онгидаги эрк, руҳнинг англамсизлиги, бунда мифнинг ягона ечимлигини тушунтиришга интилдим.
Энди олим сифатида талабаларга маъруза ўқишим учун доктор даражаси зарур эди. Негадир, буни истамадим. Тўсатдан университет ҳаётидан чиқишни истаб қолдим. Қизиқарли, Ер юзининг ҳамма бурчакларига элтадиган, турфа эл ва элатлар ҳаётини таништирадиган касб излай бошладим.
Бу истагим ўзимга маълум эди, холос. Зерикишимни бартараф этиш учун йигитлар билан танишдим, кўпинча сигарет чекдим, вино, виски ичдим, клубларда кўнгил ёздим.
Бироқ турмуш қуриш режасда йўқ эди.
Бу вақт орасида бир танишим илмий фильмлар суратга оладиган компанияда бўш иш ўрни борлигини айтди. Сценарийнавис керак экан. Резюме топширдим. Суҳбатга чақиришди. Ишга кирдим. Ишхонам уйимдан узоқда – Германияда эди. Ота-онам билан хайрлашиб, Берлинга йўл олдим.
Бу ёшимда ҳам мен қайғусиз эдим. Ҳаётда мени Худо ҳақида ўйлашга мажбурлайдиган бир воқеага дуч келмаган эдим.
Биринчи ишим Болқонда бошланадиган бўлди. Болқон тарихда узоқ йиллар турк фотиҳлари қўл остида бўлган. Бу юртларга турклар мажбуран Ислом динини сингдирганлар. Биз суратга оладиган фильм сербларнинг туркларга қарши аёвсиз курашларига бағишланиши лозим эди. Мен йўл-йўлакай тарихчи олимлар, археологлар билан кўп суҳбатлашдим, илмий-ҳужжатли фильмнинг сценарий ғоясини миямда пишитиб, синопсис қоралашга киришдим.
Сараевога жойлашдик. Айтишларича, шу шаҳардаги археологик ёдгорликлар бизнинг бош объектимиз, тасвирлар, далиллар шу ердан йиғилади, маҳаллий халқ билан, мутахассислар билан суҳбат қилинади, мен ишга шўнғидим. Сараево жуда гўзал шаҳар экан. Ҳавоси ёқди. Одамлари камсуқум, Европанинг бошқа шаҳарлари аҳолисидан кескин фарқли эди. Масалан, ғарбий ва жанубий Европада эркинлик қонунга айланган. Шаҳар кўчалари нақадар гўзал ва сокин бўлмасин, сассиз шовқинни тинглайсан, кўринмас исённи кўрасан. Болқон эса мутлақо бошқа дунё эди. Мусулмонлар кўп. Ҳаммаси серб. Ҳаётларидан мамнун. Менга берилган фактларга кўра, сербларни туркларга қарши курашини ёритишим керак эди, бироқ сербларнинг турмушида буни сезмадим.
– Йўналишни ўзгартириш керак, – дедим ижодий гуруҳ мажлисида. – Масалан, Болқонга Исломнинг кириб келиши, серб ва турк муносабатлари масалаларини асосий ўринга чиқаришимиз керак.
– Нима учун? – деди лойиҳа раҳбари.
Мен далилларимни тақдим этдим. Тарих ҳақиқатини холис етказмоқ учун серб ва турк халқи орасида мусулмонлар ва ғайримусулмонлар ўртасида зиддият уйғотадиган жумлаларни қўллаш шарт эмас, балки бу каби сўзлардан қочиш зарур дедим.
Баҳс бошланди. Кимдир мени рад этди, кимдир маъқуллади. Вақт эса зиқ.
– Бизнинг мақсадимиз туркларни босқинчи, Исломни эса зулмкор дин сифатида кўрсатиш эмас-ку! – дедим мен. – Балки тарихий ҳақиқатни холис ёритиш, яъни турклар Болқонга нима учун, қандай кириб келди, оқибати қандай кечди, деган саволга замон нигоҳи билан боқиб, атрофлича жавоб бериш бош мақсадимиз-ку!
Фикрларим қийинчилик билан бўлса-да, қабул этилди, мен таклиф этган йуналиш бўйича тасвирга олиш ишлари бошланди.
Ўшанда илк бор Ислом дини билан учрашдим. Болқон мусулмонлари ҳаёти менга жозибали, ёруғ кўринди. Муслималарнинг соддалиги ажойиб эди. Улар мен каби мифлар ҳақида бош қотиришмасди, фалсафанинг минг бир қоидаси ҳақида ўйламасдилар, беш маҳал ибодатларини адо этиб, эр ва фарзандларга ғамхўрлик ила машғул эдилар. Биргина эрга итоат этишади, эр ҳам аёлини ҳимоялайди, менга бу жуда ажиб туюлди. Ўзимнинг алмашиб турадиган йигитларим, ичкилик ҳамда тамаки ила ўтаётган ҳаётим кўз олдимда ғариблашди гўё.
Кейин эсимни йиғиб олиб, бу ҳолатимни ўта эмоционаллик деб баҳоладим. Эзотерикага берилиш яхши эмас, дедим. Кейин ўзингни бахтиёр сезиш учун эзотериканинг нимаси ёмон, дедим.
Суратга олиш давомида бир серб оиласи билан яқиндан танишдим. Улар чинакам мусулмон эдилар. Оила буткул исломий урф-одатлар асосида яшар эди.
Бу оила мени меҳмонга чақирди.Ҳовли баланд девор билан ўралган. Баланд ва нақшинкор эшиги шарқона санъатдан дарак беради. Ичкари кирдим. Мени хонадон бекаси кутиб олди. Бошида пушти рўмол, юзи кулиб турган бу аёлнинг жозибасига бир лаҳзада мафтун бўлдим. Унинг немисча лаҳжаси ҳам ёқимли эди. Келганимдан жуда хурсанд эди.
        </item>
        <item>
Абдуллоҳ Ёрқин Уйғур диёрига учиб бораркан, ота юрт дийдоридан бироз бўлса-да, ҳаяжонга тушди. Ҳар хил маълумотлар унинг тасаввур дунёсида Ватан қиёфасини мужмал ҳолга келтирган эди.
Учоқдаги йўловчиларнинг хотиржам чеҳралари Хитой томонга яқинлашганлари сайин хавотирга чулғанаётганини Абдуллоҳ яққол сезди. Кулиб турган кўзлар маъюслашди, ўз-ўзидан бошлар эгилди, одамлар ўйчанлашди, юзлардаги ажинлар ҳам қуюқлашиб, кўпайиб ҳам кетди, гўё.
Ўттиз йилки, бу маконлардан йироқда сув ичган, гўдаклигидаёқ қардошлар ўлкасига тақдири олиб кетган бир фарзанд ўлароқ Абдуллоҳ бу ҳолдан ажабланди. Зотан, у ҳали ҳақсизлик таъмини тотгани йўқ, зотан, у зулм чангалида ҳаргиз инграниб кўзёш тўккан эмас. Музтариб ва мазлумнинг оламини изтироб чекмаган, зулм кўрмаган зот қаердан билсин?!
Учоқ бир силкиниб пастлай бошлади. Туйқус Абдуллоҳ ўз кайфиятида оғир ҳавони сезди. Учоқнинг ғилдираклари ерга теккан ондан эътиборан у вужудини ғалати ҳузун буткул эгаллаганига иқрор бўлди, ҳолбуки, кўнгилни хира қилгулик бирор воқеа ҳали рўй бермади. Ҳолатини таҳлил қилишга улгурмай, Абдуллоҳ ўзини учоқ эшиклари ёнида кўрди, димоғига Урумчи нафаси урилди. Йўловчилар шошилиб, нимадандир қўрққандек зинадан пала-партиш тушар эди.
Абдуллоҳ ҳам уларнинг бу ҳолатини кўриб ғайриихтиёрий тезлашди. Тезлашдию, “Бизни ҳеч ким қувмаяпти-ку!”  – деган ўй онгида “йилт” этди.
Учоқмайдон ари уясини эслатди: ҳеч кимнинг ҳеч ким билан иши йўқ, турфа одамлар юкаравачаларини судраб югуради, хитойча бақир-чақирлар қулоққа чалинади.
Абдуллоҳнинг хаёлини банд этгани инсонларнинг юзлари эди. Барчанинг қиёфаси бир хил! Эътибор берсангиз, ундай эмас: кимдир баланд, кимдир пакана; кимдир қоракўз, кимдир қўйкўз, кимдир қирғизқовоқ; кимдир япалоқбурун, кимдир қиррабурун; биров чўзинчоқюз, биров юмалоқбашара; айримлар соқолдор, айримлар кўса. Уларни бир хил кўрсатган умумий сифат қон-қонга, зеҳну зеҳниятга, жону руҳга, ақлу қалбга сингиб, ўрнашиб кетган қўрқув ҳамда тобелик мунги эди.
Бу мунг уларнинг ўзларидан яширин, бироқ Абдуллоҳ каби ҳурриятли ўлкадан келган ҳар кимга пешвоз чиқади. Бу мунг аччиқ тутун каби димоқни ачиштиради. Ҳаммадан ана шу тутун таралиб, атрофни қоплаган.
Тиқилинчда юкаравачасини базўр олиши билан Абдуллоҳнинг қаршисида пўрим кийинган, ёши ўттиз беш ва қирқ ўртасидаги бир киши пайдо бўлди. Кўзи қийиқ, жигарранг, юзи юмалоқтоб, соқоли қиртишланган, кастим-шим кийган бу одамнинг уйғур эканлиги аниқ эди.
 – Салом алайкум, хуш келдингиз, меҳмон!  – деди Абдуллоҳга мамнун қўл чўзиб.  – Исми шарифим Мойимхон Сотим. Уйғур ёшлар ташкилотининг етакчи фаолиман, коммунистик партия аъзосиман. Коммунистман, яъни. Партиямиз раҳбари кўрсатган йўлдан юриб бормоқдаман. Сизни кутиб олиш менга буюрилган. Сиз – туркиялик Абдуллоҳ Ёрқинсиз! Қадим Уйғур диёрига хуш келдингиз!
Абдуллоҳ унга пешвоз чиқажак мезбон ҳақида огоҳлантирилган эди.
Демак, шу силлиқ назарда тутилган экан. Гарчи, Абдуллоҳ Мойимхоннинг хушчақчақлигидан энсаси қотса-да, сездирмади, чунки унга бу лутф жуда сохта кўринди.
Мойимхон тинимсиз гапириб, Абдуллоҳнинг диққатини бошқа нарсалардан асрамоқчидай эди, гўё: учоқмайдондан катта, кенг, аммо исқирт кўчага чиқишди. Кўчанинг исқиртлиги бўшаган елим сувидишлар, халталарнинг сочилиб ётиши, ариқларнинг ахлатга тўлалиги, овозини “ванг” қўйиб тинмаётган катта-кичик, эски-янги, рангли-рангсиз ўзиюрар уловлардан чиқаётган бурқсиқ тутунлар билангина эмас, булутли осмон, нафасни ҳам, кўкракни ҳам қисадиган “дим” ҳаво ҳамда қора-қура, сариқ-суруқ, пакана-новча, семиз-озғин одамларнинг ҳар қаёққа олазарак шошиши билан ҳам намоён эди.
Йўл ёқаларида тунд бинолари қалашиб турибди, биноларнинг манглайига хитойча ҳарфлар ёзилган ҳархил пешлавҳалар осиб ташланган, қуйисида дўконлар қайнайди. Аёлу эркак, ёшу қари, болаю бақра дўконларга киради, чиқади, соқоли ўсган тиланчилар қўл чўзиб бир нима тиланади, йўл ўртасидан қандайдир темир излар ўтган, йўлчироқлар ёнади, ўчади.
Мойимхон Абдуллоҳни хитойча русумли уловга таклиф этди, улов қўзғалди, бир неча дақиқадан сўнг, диққинафас ва хўмрайган кўча ортда қолди, уйлар сийраклашиб йўл янада кенгайгандек бўлди, ўйдим-чуқурлар камайиб, улов ҳам қоқилмай қўйди.
 – Учоқмайдонимз шаҳарнинг четроғида жойлашган, сизни марказга олиб кетяпман, марказ маданиятли, осойишта. Буюк Хитой ва коммунистик сиёсатнинг асл қудратини кўрасиз, бунёдкорлигига гувоҳ бўласиз, – дерди Мойимхон Сотим.  – Ватанпарвар ёшларимизнинг хорижда ўқиши – ютуғимиз. Биз катта ривожланиш йўлидамиз. Хитой Ер юзини лол қолдиряпти. Хитойга камарбаста уйғур халқи, Шинжон ўлкаси ҳам буюк йўлдан буюк келажакка бормоқда. Сиз ёшларимиз ичидан асл иқтидорларни саралаб олишингизга ишончим комил!
Абдуллоҳ Мойимхонни бош силкиб, маъқуллагандек ўтирса-да, зерикиб кетди. Университетда ўзини бозорга соладиган жипириқ ёшлар бўларди.
Ҳаммага яхши кўринишни истайдиган бу тоифадан Абдуллоҳнинг доим кўнгли айниган, Мойимхон эса ўша ёшлардан ҳам ўтиб тушди. Коммунистлар йиғинида минбарга ёпишиб олган вайсақи нотиқларнинг ҳаммасига хос ҳолат эди бу, улар, одатда, миясига пайвандланган ясама ғоявий жумлалари билан бошни оғритиб юборадилар. Мойимхон коммунистик жамият қураётган сиёсатнинг энг кўп учрайдиган вакилларидан бири эди. Улар жорий этилган ҳамма қонунларга риоя этадилар, қайишувчанлиги учун ҳамма тешикка сиғадилар, қоидаларда ахлат ейиш ёзилса, албатта, иштаҳа билан фақат ахлат ейишади.
Уларда шахсий дид мавжуд эмас: катта раҳбарларга тақлидан кийинишади, масалан, пойабзал ва кастим-шимнинг ранги, галстукнинг кўриниши, сочни қай тарафга ётқизиб тараш кабиларда ҳам эргашилади.
Абдуллоҳга бундай маданият ёт эди, чунки у келаётган ўлкада коммунизмнинг “ҳаётбахш” нафаси йўқ, диндан эркин бўлишдек “тараққийпарвар” ғоялар Туркияда ҳам устувор эса-да, диннинг файзи одамлардаги самимиятни ҳамон таъминлаётган эди, ҳарқалай.
Мойимхоннинг вайсашларига бош силкиса-да, хаёли бошқа жойларда юрган Абдуллоҳ йўлнинг қайсидир қисмида ўргимчак тўридек қаватлашган кўприклардан ўтишаркан, “Қойил!” деб юборди.
Бундан Мойимхон илҳомланиб кетди:
– Бу каби кўприклар Буюк Хитой қудратидан бир дарак, йўлбошчиси коммунистик партия миллатнинг ижоди! Бундай иншоотларнинг саноғи йўқ!
Коммунистларнинг бунёдкорлиги ҳақидаги ҳаяжонли қиссалардан Абдуллоҳнинг қулоғи батанг бўлиши арафасида улов Урумчи марказига кирди. Меҳмон уни тинглаш иштиёқидан йироқлигини, ниҳоят, англаб етгач, Мойимхон ҳам секин жим бўла қолди. Марказий кўча ораста эди, албатта, ҳар хил уловлар, мутаҳаррик ёзувли пешлавҳалар, шакл берилган дарахтлар кўчага чирой бағишлайди, хитойча ва инглизча битиклар кўп, одамлар ҳам юриш-туришда, расм-русумда оврупоча бўлишга талпинишида Абдуллоҳ яхши идрок этди.
– Кечирасиз, Мойимхон, – деди Абдуллоҳ.  – Бир саволим бор эди.
Гапиролмай маъюс ўтирган Мойимхон меҳмоннинг мурожаатидан шодланиб кетди:
 – Бемалол, меҳмон! Бажонудил!
 – Мен намоз ўқийман, борадиган жойларимизда ибодатга шароит бўладими?
Мойимхон “намоз”, “ибодат” сўзларидан ғайриихтиёрий безовталанди, лекин тезда жавоб берди:
– Коммунистик партия диндан воз кечган, худо ҳақидаги сафсаталарга мен ҳам ишонмайман, бироқ меҳонимиз динга мойил бўлса, бемалол намоз ўқиши, чўқиниб, юкиниши мумкин.
Мойимхон бу гапларини кулимсираб гапирди, бу ҳол Абдуллоҳга оғир ботди.
– Динга бундай беҳурматлик қилманг!  – деди кескин. Ҳатто, овози титраб кетди.
Мойимхон мусоҳибини тинчлантиришга шошилди:
– Азиз меҳмон, бу ҳақорат эмас, қизишманг! Коммунистик партия инсоният онгининг энг юксак кашфиёти, бемисл ютуғидир. Дин ҳам одамзод ақли топган топилмалардан бири. Коммунизм инсонларни онгли бўлишга чорлайди, дин онгсизликка даъват этади. Онг билан ёндашсак, дин ҳақидаги танқидий фикримдан сиз нима учун асабийлашяпсиз, меҳмон? Ҳамма динларда радикализм бор, бу, айниқса, Исломда кучли. Мусулмонларнинг ҳаммасида радикаллик унсурлари мавжуд. Меҳмон, мен дин ҳақида танқид қиляпман, сизнинг шахсиятингизни эмас. Демак, ранжишингизга ҳожат йўқ. Келинг, ҳамма нарсани мана шундай онгли ҳал қиламиз.
Абдуллоҳ Мойимхон ўзи ўйлаганчалик гўл эмаслигини тушунди. Мойимхон коммунистлик ва даҳрийлик ғояларини ўзига чуқур сингдирган ноёб мутахассис эди, аслида. Унинг олдида асабийлашиш заифликдан бўлишини Абдуллоҳ англади, ичида: “Астағфируллоҳ”, – деб такрорлай-такрорлай ўзини босишга уринди.
– Ажойиб мантиқ, – деб жилмайди у.  – Тўғри айтасиз. Ҳар бир масалага онг ила ёндашсак. Сиз динни, айнан, Исломни илоҳиёт дастури эканлигини рад этяпсиз, бу фикрингиз сабабли жаҳли чиқаётган мусулмонни радикал, деб таърифлаяпсиз, шундайми?
– Шундай, – жавоб берди Мойимхон мамнуниятдан ял-ял ёниб. – Диндорлик ва тажовузкорлик ҳамиша ёнма-ён юради. Диндан қутулиш ҳамма ёвузликдан қутулиш демакдир.
– Буни қаранг, шунга сира ҳам ақлим етмаётган экан, – заҳарханда қилди Абдуллоҳ. – Коммунизмни энг аҳмоқона ғоя, одамзод учун зарарли, деб ўйласам ва айтсам, бундан ғазабланманг! Акс ҳолда, сиз ҳам, ўз мантиғингизга кўра, радикализмни юзага чиқарасиз. Коммунистлар радикал эмас, тўғрими, ахир?!
Бирдан Мойимхоннинг туси ўзгарди.
– Сиз... Сиз буюк коммунизм ҳақида бундай дея олмайсиз!  – деди кучаниб.
– Кечирасиз, қизишманг, радикал бўлманг!  – деди Абдуллоҳ.  – Коммунизмни сиз Исломни рад этганингиз каби рад этиб, таҳқирлаганингиздек, таҳқирлайман. Бироқ сиз мусулмонлар ғазаблангани каби ғазабланманг, бу радикализмга айланиб қолади.
Мойимхон “мум” тишлади, лекин ўзини тезда қўлга олди:
 – Тилингизга эрк берманг, меҳмон, сиз коммунистик давлатдасиз!  – деди тиш орасидан.
– Таҳдид қиляпсизми?  – сўради Абдуллоҳ.  – Ҳамма меҳмонларни таҳдид билан кутиб оласизларми?
– Сиз туркияликсиз, меҳмон, – деди Мойимхон.  – Бироқ уйғурсиз! Туркия ватандоши бўлсангиз-да, уйғурсиз! Бу сизни буюк коммунистик Хитой давлатига боғлаб ташлайди!
 – Кечирасиз!  – росмана қизишди Абдуллоҳ.  – Мен ҳозироқ Истанбулга қайтаман. Менга қилинган бу таҳдид сабабли барча дастурларни бекор қиламан. Мени учоқмайдонга қайтаринг!
Бу кескин қарорни эшитиб, Мойимхон ўзини йўқотгандек бўлди.
– Ўзингизни босинг, меҳмон, минг бора узр, – деди мулойимлашиб. – Дастурни амалга ошириш керак. Ахир, баҳс ўта табиий жараён-ку! Мен ҳазиллашдим! Нега, жаҳлингиз чиқади, ахир?
Мойимхон шундай деб, қаҳ-қаҳ отиб кулди, шундай кулдики, кўзидан ёш чиқиб кетди, Абдуллоҳ унинг, ҳақиқатан ҳам, ҳазиллашганига ишониб қолди.
– Оббо, меҳмон! – дерди тиззасига қўлини уриб куларкан Мойимхон. – Арзимаган гапларга хафа бўлманг! Сиз бу ерда, аввало, буюк коммунизм ҳимоясидасиз! Бир тола сочингиз тўкилмайди! Зинҳор хавотирланманг! Мана, манзилга етиб келдик! “Абадий дўстлик” меҳмонхонаси хизматингизда!
Улар уловдан тушишди. Тўққиз қаватли бино. Манглайига хитойчалаб ёзилган. Барзанги қўриқчилар. Кирди-чиқди кўп. Хорижликлар. Ойнаванд эшикдан хизматчи югуриб келиб, Мойимхонга таъзим қилди. Хитойчалаб бир нималар деди. Мойимхон улов юкхонасига ишора қилиб, юкни ол, деб буюрди, чоғи, хизматчи шундай қилди.
Меҳмонхонанинг қабулгоҳи кенг, ёруғ, серҳашам, қизил зийнатлар ҳаддан ташқари кўп; салқин, қаҳва иси; юмшоқ курсилар, хушмуомала ходимлар.
Келганларга навбатчи маъмурлар жилмаяди, калит узатишади, маслаҳат беришади.
– Бешинчи қаватдаги йигирма биринчи махсус хона олдиндан буюрилган, – деди Мойимхон маъмурлардан бирига.
– Хуш келибсиз! – деди жилмайганча маъмур ҳам уйғурчалаб ва компютер ойнасига қараб, буюртмани топди. – Ҳа, мана, 521-хона, Туркия ватандоши Абдуллоҳ Ёрқин учун банд этилган. Марҳамат, калитни олинг!
Калитни олиб, кўтармада бешинчи қаватга кўтарилдилар.
Хона шинам, деразалари шимолга қараган, ҳамма шароит муҳайё.
– Ёқимли ҳордиқ!  – деди Мойимхон илтифот ила. – Мана бу телефон рақамим, зарурат туғилса, тезда қўнғироқ қилинг! Эрталаб соат тўққизда сизни биринчи қаватда кутаман. Соат ўнда тадбирга борамиз. Сафарингиз дастурини ҳам ўшанда бераман. Оқшомингиз хайрли ўтсин!
Мойимхон кетди. Абдуллоҳ жуда толиққанини билди. Боши ичига ари кириб олгандай, ғувиллайди.
Пардани очди: шаҳарнинг қовоғи солиқ қиёфаси намоён бўлди. Қуёш кунботарга оққан.
Абдуллоҳ телефон рақамларини терди ва гўшакка деди:
– Мени Истанбулга уланг, – сўнг уйининг рақамларини айтди. Икки марта чақирув сасидан кейин кимдир гўшакни олди. – Ассалом алайкум!
Нарига томондан отасининг товуши келди:
– Ва алайкум ассалом. Абдуллоҳ, сенмисан, ўғлим?
– Ҳа, ота, Абдуллоҳман, Урумчидаман. Яхши меҳмонхонага жойлаштиришди. Ҳаммаси яхши, алҳамдулиллаҳ.
Ота-бола бироз гаплашишгач, хайрлашдилар.
... Эрталаб Абдуллоҳ бомдодга ухлаб қолди. Уйғонганида кун ёйилиб кетган эди. Шошиб, таҳорат олди, фажрни адо этди. Бироқ кўнгли ғашлик чангалида эди.
Нонуштадан сўнг, кўтармада пастга тушди.
Одам сийрак. Кўпчилик ухлаяпти, шекилли. Абдуллоҳ юмшоқ ўриндиқлардан бирига ўтирди, столга ташлаб қўйилган газеталардан бирини олди: ҳам уйғурча, ҳам хитойча. Биринчи саҳифасида қирмизи саҳнда Хитой раиси савлат тўкиб турибди, ёнида дафтарча чангаллаб, боши эгилган бир неча киши, худди энг муҳим ишлари раиснинг нутқини ёзиб олишдангина иборатдек туришибди. Абдуллоҳга бу эриш туюлиши керак эди, бироқ Урумчи ҳавоси унинг ўпкасига кириб, қонига сингиб улгургани учунми, негадир ажабланмади. Гўё шундай бўлиши керак, деган ахборот унинг миясига аввалдан қуйиб қўйилган эди.
Туйқус бир чинқириқдан Абдуллоҳнинг ҳуши бошидан учиб, сакраб кетди: маъмурият олдида бир хитойлик ёш хизматчини тепиб, бақирар эди. Абдуллоҳ ҳайрон қолди, хизматчига бирор тепки қаттиқ тегди, шекилли, букчайиб ҳиқиллаб қолди. Абдуллоҳ уларнинг олдига югурди. Хитойи одам ерда ётганнинг юзини мажақламоқчидек оёғини кўтарган эди, Абдуллоҳ уни итариб юборди.
Саҳнда одам сийрак эди, бироқ кўпчилик бу ҳолга индамаётгандилар. Абдуллоҳнинг ҳимояга отилгани бир неча сонияда рўй бериб, ҳамма қотиб қолди.
Кутилмаган турткидан йиқилган хитойи ўрнидан туриб, ҳезланиб келди-да, Абдуллоҳнинг жағига мушт солди.
Абдуллоҳнинг кўзидан ўт чақнади, ғазаби миясини қайнатди, энди у ҳам ўзини ушлай олмади, бор кучи билан хитойининг иягига мушт урди. Хитойи “ғийқ” деб овоз чиқардию, ерга йиқилди, йиқиларкан, боши девор қиррасига тушиб, ёрилди, бир зумда қон оқди.
Меҳмонхонада қиёмат қўпгандек шовқин кўтарилди, полиция етиб келди, кириш-чиқиш эшиклари қатъиян ёпилди.
Калтак еган хизматчи мурдадек оппоқ эди, хитойини “Тез ёрдам” олиб кетди, Абдуллоҳнинг қўлига кишан солишди.
        </item>
        <item>
Анжелина, Аллоҳ ҳидоят бергач, исмини Мубина, деб ўзгартирган муслима ўз ҳаётини ҳикоя этмоқда:
– Ҳа, кечагидек ёдида: илмий фильмлар сценаристи ўлароқ бошлаган илк лойиҳаси “Болқон: битмайдиган жароҳат; ухламайдиган вулқон”, – деб аталганди. Бу номни Анжелинанинг ўзи топди. У Болқон тарихини ўрганиб, бу ўлка Оврупонинг Буюк Оғриғи, Аччиқ Изтироби эканлигини билиб олди.
Болқон баланд тоғлар, яшил ўрмонлар, мусаффо дарёлар диёри. Бўйсунмас одамларининг кўзида чақмоқ чақади, овозида момагулдирак гумбирлайди. Серёмғир кўклам, хушҳаво ёз, олтинранг куз, кумушдай оппоқ қиш яриморол жозибасига жозиба қўшади.
Чапдаст, малла, бақувват, мушакдор, елкадор, дароз халқи меҳнатдан қочмайди, бироқ ор масаласи ўртага чиқса, уларнинг йўлида туриб бўлмайди. Бу инсонлардаги зарда, важоҳат олдида марказий ва ғарбий Овруподагилар мулойимдан мулойим кўринадилар.
Бир қанча фазилатга бой бу жасур элнинг заифлиги – содда ва ишонувчанлигида эди. Бири хорват, бири серб, бири босниан бўлса-да, яна қанчадир уруғларга ажралса-да, гоҳида бир шоҳтомирнинг дарахтлари эканлигини унутиб, бир-бирларига қурол ўқталишларининг ягона сабаби шу эди.
Анжелинани Сараевода обрўли инсонлардан бири ўз уйига меҳмонга чақирган эди. Бу одам асли серб бўлиб, исми Умар, аждодлари турк фотиҳларининг илк келишидаёқ Исломни қабул этишган. Маҳаллий инсонлар билан суҳбатлашиш асносида Анжелина Умарга дуч келди. Умар Анжелина ўз ишига ихлос билан қараётганини сезди, масалага тарафкашларча эмас, холис ёндашаётганига ишончи ҳосил бўлгач, “Хоним, хонадонимизга келинг, ёши улуғ волидам бор, суҳбатлашсангиз, ишингизга ёрдам бўлади”, – деди.
Бу таклиф Анжелинага жўяли туюлди. У меҳмонга бориб, аввалги бобларда айтганимиздек, фусункор бир масканга тушиб қолди, гўё. Қадим мусулмон маданияти, урф-одати, эътиқодига мувофиқ қурилган ҳовли Анжелинани мафтун этди-қўйди.
– Бошимиздан ўтган ишларни эслаш ҳам оғир, – деди Умарбейнинг волидаси саломлашувдан сўнг бир финжон қаҳва устида. – Бизнинг боболаримиз Усмонлилар салтанатига хизмат қилганлар. Ўғлим Умарнинг аждодлари султон Сулаймонхон, султон Аҳмадхон, султон Салимхон даврларида пошшо мақомида эдилар. Кейин дини Исломнинг равнақи, шариати Муҳаммаднинг ҳимояси учун ота юртга – Ватанга юборилдилар. Болқон қадимда Рим империясига тобе эди. Насронийлик дини халқ ичида ёйилди. Кейин турклар Исломни келтирдилар. Шуни яхши билингки, Болқонда ҳеч ким Исломга мажбуран киритилмади. Мусулмонларининг улуғ олимлари даъвати, фотиҳларнинг ерлашиб, гўзал ҳаёт намунасини кўрсатишлари натижасида одамлар Исломни қабул этдилари.
Диққатингизни бир ҳақиқатга қаратай: Болқон Усмонлилар қўл остида бўлган пайтларда халқ жуда осойишта яшади. Зотан, Ислом замонамизнинг айрим “маданиятли” ва “илғор” инсонлари каби терининг ранги, тилга, насл-насабингга қарамайди, ўз нафсига ёқмаган бировни ерга уриб, ўзига маҳбуб бировни кўкка кўтармайди. Ислом қандайдир зўравонларнинг раъйи, кайфияти, туйғуси, истакларига боқиб яшаш эмас, балки ҳар ишни илоҳий қонунга мувофиқ бажарадиган диндир.
Анжелина хоним, менинг эримни, ўғлим Умарнинг отасини Мусо пошшо, дейишарди. У ўлкамиздаги мусулмонларнинг раҳнамоси эди. У барча ички диний масалаларни ҳал этарди, ҳукумат ҳам у киши билан ҳисоблашиб иш тутарди. Мусо пошшонинг бирор гапи ерда қолмаган. Борган жойида бошга кўтариб кутиб олардилар.
Насронийлар ҳам, зўравонлар ҳам, Мусо пошшо бор экан, ўзбошимчалик қилишга журъат этмадилар.
У пайтлари биз жуда муҳташам уйда яшардик. Умарнинг етти акаси, икки опаси бор эди. Невараларим қучоғимда, келинлар хизматимда эди. У пайтлар офтоб бошқача порлаб, оқшомлар ўзгача тароват касб этарди. Кунлардан бир куни Мусо пошшо уйга ҳар кунгидан эрта қайтди. Биз энди пешин намозини ўқиб бўлгандик...
Гўё бир шамол елдию, Зайнаб хонимнинг хотира китобини варақлади. Балки, бу варақларни кўтариб, ҳар ёққа сочди. Хоним эрининг ўша қайғули кундаги ҳолатини ҳозиргидек яққол эслайди.
Мусо пошшонинг ранги оқарган, пешонасидан реза-реза тер оқарди. Базўр ўз ўрнига ётди -да, тепасида унга хавотир-ла қараб турган аёлига деди:
– Хоним, менга суиқасд қилдилар, Сен ақлли, эсли хотинсан. Дод-вой солиб, фарёд урганинг бефойда. Хорватияда эмас, Боснияда эмас, Белградда эмас, бутун Болқонда улкан фитна оловини ёқмоқдалар, хоним!
– Пошшом, – қўрқиб кетди Зайнаб. – Қандай фитна? Бу нима деганингиз? Сизга ким қасд қилади?
– Ўғилларимизга одам юбордим. Табиб ҳам чорлатдим. Бироқ улар етиб келишганида тирик бўламанми, йўқми, билмайман. Хоним, мен қон исини сезмоқдаман. Минглаб бегуноҳлар қирилади, бир миллатни қирадилар.
– Ё Аллоҳ! – деб юборди Зайнаб хоним. – Миллатни қирадилар! Кимни ўлдиришади? Нима учун?
– Хоним, сафар тадоригини кўр. Болаларга эътиборли бўлинглар, айниқса, ўғил болаларга! Мен ўлишим билан жанозамни ўқинглар ва ҳовлига кўминглар! Ҳаммангиз кетинг! Одамларга айтинглар, кетишсин! Жонларини сақласинлар!
Зайнаб хоним карахт эди. Эри алаҳлаётгандек гапирмоқда.
– Алаҳламаяпман! – деди Мусо пошшо худди хотинининг фикрини ўқигандек. – Ва энг муҳимини ёдда тутинглар! Ҳамиша Аллоҳнинг зикрида бўлинг. Ҳар қандай ҳолда ҳам ибодатни унутманг! Бошингизга келажак ҳар ишни Аллоҳдан деб билинг ва тақдир ишига исён этманг! Золимга бош эгманглар, бу нажотга етаклайди. Золимга ёлворсангиз, хорликка юз тутасизлар. Гувоҳлик бераманки, Аллоҳдан бошқа илоҳ йўқ! Ва яна гувоҳлик бераманки, Муҳаммад соллаллоҳу алайҳи ва саллам Аллоҳнинг бандаси ва элчисидир!
Тамом. Забардаст Мусо пошшонинг жони узилди. Жони узилиши асносида хонага саккиз ўғил бирин-кетин шошиб кириб келдилар. Улар оталарининг бошида кўзда ёш ила туриб қолдилар.
– Ўғилларим, – деди кўзидаги ёшини артиб Зайнаб хоним. У, ниҳоят, гапиришга куч топди. – Шундай қайғудаманки, тилимга на бир сўз, дилимга на бир ўй сиғмайди! Бироқ отангизнинг васиятини айтиш бўйнимдаги қарз. Отангиз эсини йўқотмади, қўрқмади, талвасага тушмади, мардона туриб ўлимни қарши олди, иймон калимасини айтиб, Роббисига қовушди. Бироқ у шундай гапларни васият этдики, у мени жуда ҳайрон қолдирди...
Зайнаб хоним Мусо пошшонинг ҳар бир сўзини ўғилларига етказди. Ўғиллар эса ҳайратга тушдилар.
– Қандай қилиб, отамизни ҳовлига дафн этамиз? – деди тўнғичи. – Нима учун қочишимиз керак? Одамларга нима учун қочинглар, деб айтамиз? Ахир, бунга асос йўқ! Ундан кўра, отамизнинг жанозаларини эълон қилайлик!
Умардан бошқа ҳамма шу фикрда эди. Умар ҳали ўсмир, ундан ҳеч ким: “Сен нима дейсан?” – деб сўрамади. Зайнаб хоним эса иккиланаётган эди:
– Отангиз васиятига мувофиқ иш тутайлик, болаларим, – деди. – Шунча гапни бекор айтмагандир, ахир.
Хоним шундай деса-да, овозида қатъият йўқ эди. Шу пайт табиб келди. У жасадни текшириб кўришини айтди.
– Керак эмас, – деди яна катта ўғил. – Отамнинг танасини қийнамаймиз!
– Енгил кўрик ўтказаман, холос, – деди табиб ҳурмат билан. – Мусо пошшо ҳаммамизга қадрли эдилар. Ўлимлари сабабини аниқлаб қўйсак, бунинг ёмон томони йўқ, деб ўйлайман.
Кенжа ўғилларга ҳам табибнинг талаби маъқул келди. Улар оталарини кўрикдан ўтказишга рози бўлишди.
Табиб жасаднинг танаси рангига, қовоғини кўтариб, кўз ичига, милкларига қаради ва деди:
– Мусо пошшони заҳарлашган, аммо буни ҳеч ким исботлай олмайди, пошшомизга энг қиммат заҳар ичиришган. У заҳар аломатлари ўлимдан сўнг дарҳол юзага чиқади, ўн беш дақиқада яна ғойиб бўлади. Мен заҳар белгилари йўқолишининг сўнгги босқичида, яъни хозир буни аниқладим.
– Бу ерда катта фитнани сезмоқдаман, – деди катта ўғил. – Ҳукуматга ёки полицияга хабар бериш фойдасиз, чунки давлат идоралари уюшган гуруҳларнинг жосуслари билан тўлдирилган. Отам айнан кимлар билан зиддиятга борганини билмаймиз. Агар заҳарланиш ҳақида хабар берсак, бу қотилликни ёпиш учун оиламизга ҳам, табибга ҳам ҳужум қиладилар. Ҳозирча ўзимизни тағофулга соламиз, зимдан отамнинг қотилларини топишга киришамиз.
– Ташқарида одам кўпайиб кетди, – деди уй хизматчиси кириб. Ўғиллар ҳовлига чиқишди. Ташқи ҳовли, дарвозахона ва кўчада одам кўп эди. Ҳамма Мусо пошшонинг сиҳҳати ҳақида гаплашарди. Пошшонинг ўғилларини кўриб, ҳамма жим бўлди.
– Инсонни йўқдан бор қилган, Ер юзида яшатиб, сўнг жонини оладиган, охиратда қайта тирилтирадиган Аллоҳга чексиз ҳамду мақтовларимиз бўлсин! – деб сўз бошлади тўнғич ўғил. У отасига жуда ҳам ўхшарди. – Ислом динини гўзал бир тарзда бизга етказган ҳабибимиз Муҳаммад Расулуллоҳ соллаллоҳу алайҳи ва салламга, оилаю асҳобларига, авлоду атболарига дурдудлар, саловат ва саломлар бўлсин! Азиз мусулмон дўстлар! Акалар, укалар! Ҳаммамиз Аллоҳникимиз ва, албатта, Унга қайтажакмиз! Отамиз Мусо пошшо Маҳмуд пошшо ўғли бир неча дақиқа олдин жон омонатини Аллоҳга топшириб, иймон калимасини айтиб, боқий оламга рихлат этди.
Оломон гувиллади.
– Инна лиллаҳи ва инна илайҳи рожиун!
– Аллоҳ раҳматига олсин!
– Аллоҳ гуноҳларини кечирсин!
– Қандай буюк одам эди!
– Ахир, соппа-соғ юрган эди-ку!
– Аллоҳнинг тақдири!
Одамлар ичидан ёноқлари ва ияги туртиб чиққан, кулранг кўзи чуқур ботиқ, сариқ қошлари сийрак, яккам-дуккам соқолли, суяги бузуқ бир нусха бақириб сўради:
– Пошшомиз бизга нимани васият қилдилар?
Товуш совуқ ва жуда баланд янграгани учун  бирдан шовқин босилди. Мусо пошшонинг катта ўғли сўровчини кўзлари билан топди, негадир, бу афти ангорни яхши эслаб қолишга тиришди, сўнг жавоб берди:
– Отамиз Аллоҳдан қўрқинглар, гуноҳдан четда бўлинглар, шариатни маҳкам ушланглар, деб васият қилди.
– Субҳаналлоҳ!
– Аллоҳ Мусо пошшомиздан рози бўлсин!
– Охиратлари обод бўлсин!
Тўнғич ўғил ғовур тинишини кутди, нигоҳини савол берувчидан узмаган ҳолда дона-дона қилиб деди:
– Ва яна... Фитна қилманглар, фитначининг жойи – жаҳаннам, деб васият қилди отам.
Дафн учун ҳаракат бошланиб кетди. Ғассол келди, кафанликни ҳозирлаб, жасадни ювишга киришди, гўрков гўр кавлагани кетди, қорилар Қуръон ўқийди, таъзиячилар, ҳамдардларнинг қадами узилмайди, бутун шаҳар Мусо пошшонинг жанозасига йиғилиб келаётган эди.
Бомдоддан сўнг, тобутни кўчага чиқариб, қибла тарафга қаратиб қўйишди.
Одам кўплигидан игна отсанг, ерга тушмайди. Ҳукумат одамлари, полиция ҳар ер, ҳар ерда кўринади. Қуёш машриқдан қон каби қизариб кўтарилаётганда имом жаноза ўқиш учун сафларни текислашни буюрди.
Қисқа маъруза ила марҳум яхши сифатлар ила ёдга олинди, сўнг жанозанинг биринчи такбири учун қўллар кўтарилди, айни шу лаҳза кунчиқар ва кунботардан иккита парракли учоқ пайдо бўлди ва оломон устига тобора яқинлаб келаверди. Жанозанинг учинчи такбирида одамлар намозни унутиб, осмонга қарадилар, парракли учоқдан улар устига ўқ ёғилди. Бу ҳеч ким кутмаганда содир бўлди, чалғи ўрган ғалладек ҳамма ерга йиқила бошлади, одамлар тутдек тўкилди, қочиш имконсиз эди: ўликлар айқаш-уйқаш ерда ётар, ўқ эса тўхтай демайди, оломон бирини бир босиб довдирайди, ниҳоят қий-чув кўтарилди. Парракли учоқлар ўн дақиқада кўчани қонга тўлдириб, ерга қўнди, ичидан ниқобланган барзангилар отилиб тушиб, инсонларни беаёв ўлдиришда давом этдилар.
Ваҳшийлар ичидан бири ўз соқчилари билан Мусо пошшонинг ҳовлисига юрди, дарвоза тагида пошшонинг етти ўғли қонга беланиб, жонсиз ётарди.
Ички ҳовлида ҳамма даҳшатга тушган эди, Зайнаб хоним эрининг васиятини энди тушунди. У босқинчилар уйга кириб келишларини билди, таъзияга келган аёлларни ва келинларини йиғиб деди:
– Ҳозир шовқин-сурондан бизга наф йўқ, қизларим, мардона бўлинг! Ўғилларингизни беркитинг! Мусо пошшонинг амри шундай эди!
Ўқ овозлари яқинроқдан эшитилди. Зайнаб хоним ранги оқариб титраётган Умарни ва ўғил невараларини уй остидаги ертўлага олиб тушди.
– Нима бўлса, жойингиздан жилманг!
Умар жиянларини қучоқлади. Зайнаб хоним деворни пайпаслаб, қандайдир ғиштни бор кучи билан итарди, ертўланинг пишиқ ғиштли шарқий девори одам сиғар даражада қия очилди.
– Киринглар! Умар, жиянларингни олиб кир! – деди шошиб. Умар икки гўдак жиянини кўтариб ичкарига қўйди. Улар эса қоронғудан қўрқиб, йиғлай бошлади. Қолган невараларини Умарга узатишга улгурмай ертўланинг ташқи эшиги қарсиллаб очилди. Босқинчилар қулфни синдирганлари аниқ. Зиналардан оёқ товуши ва “Қаердасанлар, итваччалар!” деган бўкирик эшитилди. Зайнаб хоним бошқа чораси қолмаганини билди: қия деворни ёпди. Умар: “Она! Она!” – дедию, бироқ энди ичкаридан чиқолмасди.
Кейинроқ Зайнаб хоним бу совуққонликни қандай топганига ўзи кўп ажабланди.
Кенжа ўғли ва икки неварасини яширишга улгурди, ўн уч невараси эса қалтираб-қақшаб туришарди. Шарқий девор зичлашиб ёпилиши билан, ертўланинг эшиги ичкарига қулади: зинадан ниқобланган тўрт барзанги автомат билан тушиб келди. Улар ертўлада невараларини қучоқлаб турган ёши улуғ аёлни кўришди.
– Эй кампир! Тепага чиқ! – деди улардан бири. Зайнаб хоним ўзига ўқталинган автомат учига хотиржам боқди-да, икки неварасини даст кўтариб, қолганларига деди:
– Мен билан юринглар! Қўрқманглар!
Ҳовлида аёллар тиз чўкиб, йиғлаб ўтиришарди, Мусо пошшонинг жасада тобутдан олинибди, етти ўғлининг ўлиги билан бирга териб қўйилибди.
Зайнаб хоним энди чидай олмади:
– Аллоҳим, золимларга кифоя эт!  – деб ҳайқириб юборди.
– Ўчир овозингни, кампир! – босқинчилардан бир хонимнинг бўйнига автоматнинг қўндоғи билан туртди, аёл мункиди, лекин йиқилмади, қўлидаги болаларни ҳам тушириб юбормади. Бироқ ваҳшийлар тортиб олишди, хонимнинг қўлини бойлаб, аёллар қаторига ўтқазишди. Ўн уч нафар ўғил неварани ўлик бобо ва оталари тепасига сафлантиришди.
– Нима қиляпсанлар! – аёлларнинг фарёди фалакка чиқди.
Босқинчилар ичидан бири, у бошлиқ эди, шекилли, ўлик оталар ва гўдак болаларнинг тепасига бориб, аёлларга юзланди:
– Аёллар! Эшит! – деди. – Сенларга таҳдид йўқ. Бироқ эрларинг ва ўғилларинг ўлади!
Кенжа келин кўзида ёш ила бақирди:
– Мени ҳам ўлдир, ваҳший!
Ваҳший:
– Хўп, – деди-да, жувоннинг пешонасига қўрғошин жойлади. Аёлларнинг уни ўчди.
“Бундай даҳшатни ҳеч кимга раво кўрмайман, – дейди Зайнаб хоним айни шу воқеа ҳақида изтиробдан куйиб. – Биз музлаб қолдик. Ўликмизми, тирикмизми, билмас эдик. Инсон зоти бундай юкни кўтариши қийиндир, Аллоҳ эса бизга матонат берибди, сабр берибди”.
Ваҳший сўзида давом этди:
– Бизга Мусо пошшонинг саккиз ўғли ва ўн беш ўғил неварасини ўлдириш буюрилган, бироқ бизда еттита ота жасади ва ўн икки ўғилнинг тириги бор. Кенжа ўғил ва икки невара қани?! Қани! Қаерда!
Ваҳший шундай деб бўкирган кўйи автоматини болаларга қаратди ва тепкини босиб турди. Бегуноҳ норасидалар сассиз-садосиз оталарининг устига йиқилдилар. Оналар ўринларидан туриб ўзларини фарзандларига отдилар.
Уларнинг оҳу ноласидан босқинчилар маст бўлишди. Кўчадан ҳам тўхтовсиз ўқ овози эшитилиб, даҳшатли қатлиом авжга чиқмоқда эди.
– Ўликларга тўйиб ол! – деди ваҳший. – Ҳозир улар уйларинг харобаси остида қолиб кетиши мумкин.
Зайнаб хонимда мадор қолмади, томоғи қуриди: босқинчилар ҳовли ва уйга, ертўла ичига бензин сепар эдилар.
Бири гугурт чақиб юборди: муҳташам ҳовли, уй аланга ичида қолди.
Босқинчилар қаҳ-қаҳ отиб, ҳовлини тарк этдилар. Уй эса гуриллаб ёнар эди.
Зайнаб хоним ертўлага отилди. Ертўла ичида олов ланғиллар, тутун ҳам бурқсиб чиқарди. Келинлар ўлик болаларини қучоқлаб, инграб, мунграб эс-ҳушларини йўқотиб бўлдилар.
“Ҳозир уй қулаб тушади! Болаларим ертўлада!”
Зайнаб хоним бутун оламни унутиб, аланга атрофида чарх уриб югурарди.
Бир неча дақиқада томлар қулади, атрофни қуюк чанг, қурум, тутун қоплади, нафас олиш, бирор нарсани кўриш имконсиз эди.
Зайнаб хоним келинларини кўчага судради. Уйнинг ёнишига маъносиз ва ўта ҳорғин қараб ўтиришди. Чунки бутун оламда уларга ёрдам берадиган ҳеч ким қолмади. Ёрдам берадиган ҳамма ўлиб ётибди. Кўчалар ўликка тўлди. Ариқларда қонлар оқди. Осмонни қора тутун ва мурда исини сезган ўлаксахўрлар эгаллаб олди. Мусо пошшо хонадонининг бева аёллари либослари кир, юзлари қора куя, ўзлари озурдаҳол ўтирардилар.
“Ўшанда қалбимни эзган азобнинг таърифи йўқ, – дейди Зайнаб хоним. – У оғриқни бошдан ўтказмаган бирор зот била олмаса керак. Қандай тирик қолдик – билмайман! Аллоҳ, Аллоҳ деб фарёд чекардиму, бўғзимдан бир сас чиқмасди. Миямда бирор фикр, қалбимда бирор туйғу қолмади, гўё. Ақлим ҳодисотларни миямга муҳрлашдан тўхтамаганини биламан... Эҳтимол, ҳамон тириклигим Роббимнинг бир ҳикмати ва раҳматидир”.
Зайнаб хоним куч топиб, ўрнидан турди. Ер билан яксон бўлган ҳовлисига қараб талпинди. Ертўлани топмоқчи эди. Бироқ олов ҳамон ҳароратли, тафти терини куйдиргулик эди. Бироқ аёлни бу тўхтата олмади. У иссиққа ҳам, куяётган қўлларига ҳам, ачимсиқ тутунга ҳам парво этмай олазарак қараб, ертўлани излаётган эди...

        </item>
        <item>
Бу воқеалар ўнгда содир бўлмоқдами ёхуд тушда?! Абдуллоҳ Ёрқин гарангсиб қолди: миршаб уловининг чинқириғи ва меҳмонхона ҳалокат қўнғироғининг шовқини қоришиб кетди, Абдуллоҳни бир зумда ерга ётқизиб, қўлларини қайириб кишанладилар, оёғини ерга тегизмасдан темир билан ўралган улов ичига улоқтирдилар. Абдуллоҳ бошини кўтариб ўзини ҳибс этганларни кўрмоқчи бўлган эди, бошига келган қаттиқ зарб уни ҳушдан айирди.
У кўзини очиб, олти томони тош девор, бир томонида қалин темир эшик, бир томонида калладек туйнуги панжараланган хонада ўзининг ётганини кўрди. Кишанларни ечишибди, бироқ билаклари оғрияпти.
Хона узунасига тўрт, энига бир ярим, баландлиги олти қадам чиқса керак. Ним қоронғу. Эшик тепасида хира чироқ. Эшикнинг чап томонида хожат учун чуқурча, ундан бир қулоч тепада сув оқадиган темир қувур, аммо сувни очиш учун бурама қулоқ кўринмади. Хонанинг чап деворига ёпиштирилган икки қаватли иккита темир ўрин, бош томони тайин бўлсин учун бир ёғи сал қиялатилган; юқорисига чиқиш учун оёқ қўйиладиган зина вазифасида иккитадан уч бурчак темир пайвандланган. Бу ўринларда тўрт киши ётиши мумкин.
Бироқ ўринларда на тўшак, на бошқа нарса йўқ. Темир.
Абдуллоҳ ўрнидан турди, томоғи қақрабди, боши ҳам сезилар-сезилмас айланди, эшикка яқинлашди.
Хожатхона тешигидан чиқаётган сассиқдан ўқчиди, эшикни тақиллатди, ҳеч ким жавоб бермади. Абдуллоҳ ҳайрон бўлди. Эшикка суянди. Эшикнинг ўртасида тўрт бурчак дарча бор эди. Эҳтимол, шу дарча очилса керак.
Абдуллоҳ бениҳоя ташна бўлганини яна ҳис этди. Айни шу пайт заҳар танг қилди. Хожатхонага қаради-да, бошқа иложи йўқлигини билди...
Энди ўтирган лаҳзада ташқарида хитойча бақир-чақир эшитилди, чўчиб кетиб, шимини юқори кўтариб, тезда ўрнидан турдию, “Оҳ!” деб юборди, икки курагининг ўртасини хожат тешиги тепасидаги қувурга урган эди, суяк -суягига оғриқ тарқалиб, ихраб, темир ўринга ўтириб қолди. Жароҳатланган жойини қўли билан пайпаслади, бармоғи намланди, юмшоқ гўштга тегди, шошиб қўлига қаради: умуртқа суягининг ёни қонабди.
Азоб зўридан чанқоқ ҳам, заҳар танг ҳам ғойиб бўлди, хитойча овозлар эшикка яқинлаб келди, шарақа-шуруқ овозлар эшитилди, қулфга калит урилди, шекилли, темир тамба сурилди, оғир ғирчиллаган саси баробарида эшик қия очилди, хитойбашара миршабнинг қалпоқли боши кўринди, у уйғурчалаб буюрди:
– Чиқ! Тез бўл!
Тишини тишига қўйиб, оғриқни енггандек бўлди-да, Абдуллоҳ эшикка қараб юрди. Чиқиши билан яна буйруқ бўлди:
– Энгашиб югур! Бошингни кўтарма!
Абдуллоҳ ё амрни англамади, ё довдиради бошини беихтиёр кўтариб: “А?” – дедию, елкасига тушган миршаб таёғи даррасидан ерга чўккалаб қолди. Иккинчи зарба бўйнига тушиб, уни чўзилтирди. Бояги хитойбашара Абдуллоҳнинг ёқасидан даст кўтариб, деворга тираб вишиллаади:
– Менга қара, ит! Энгаш, бошини кўтарма! Югур, маймун!
Миршабнинг ичидан ўликнинг исидек бадбўй хид келаркан, Абдуллоҳ ўзи истамай юзини буриштирди.
– Нега турқингни бужмайтирасан? Тўнғиз! – миршаб таёғини ишга солди. Абдуллоҳ ғужанак бўлиб олди.
– Ўрнингдан тур! Тур, деяпман! Тўнқайиб югур!
Абдуллоҳ ўрнидан турмаса, калтак тўхтмаслигини билди ва бир амаллаб турдию, энгашган кўйи айтилган тарафга югурди.
– Нега қўлингни туширасан! Қўлингни орқага қил, аҳмоқ!
Абдуллоҳ икки қўли орқада, чопишда давом этди. Унинг мияси шанғиллар, иситмаси кўтарилиб, кўзи ҳеч нарсани кўрмай қолди. Шу югуришида бориб, боши билан ҳибс хоналарини маъмуриятдан ажратиш учун ўрнатилган пўлат панжарага урилиб, орқасига чалқанча йиқилди, йиқиларкан бошини чангаллади.
Миршабларнинг хохолагани қамоқ бўйлаб акс-садо берди. Абдуллоҳ шошиб, яна ўрнидан турди. Хитойбашара секин юриб келиб, бақирди:
– Деворга ўгрил! Энгаш!
Абдуллоҳ деворга юзини буриб, энгашди. Ўртадаги панжара эшик очилди:
– Юр!
Бироз юришгач, қора темир эшик олдида тўхташди. Миршаб эшикни қия очиб, хитойчалаб рухсат сўради, чоғи, Абдуллоҳга деди:
– Ичкари кир!
Абдуллоҳ ҳадиксираб, елкасини қисиб ичкарига кирди. Хона кенг эди, ўртада узун стол, тўрда бир киши, столнинг икки ёнида уч киши ўтирарди. Абдуллоҳ уларнинг қаршисида қўлини орқасига қўйиб, англамсиз бир ҳолда мутеларча туриб қолди.
– Хитой фуқаросини урдингиз, бошини ёрдингиз, қани ўша жасорат?
Савол берган овоз жуда таниш эди, Абдуллоҳ кўзларига ишонмай қолди. ўтирганларнинг бири Мойимхон Сотим эди!
– Мойимхон! – Абдуллоҳ ғайритабиий овозда ҳайқириб юборди.
– Маҳбус, ўзингизни асранг! – Мойимхоннинг саси ўта жиддий, ҳокимона ва сиёсий жаранглади. – Сиз кеча коммунистик партияни ҳақоратладингиз, Ислом террорини эса мақтаб, унга даъват этдингиз. Бу жиноят жазоланиши шарт!
Абдуллоҳнинг тили тутилди. Кеча айтганларининг бадали шу қадар қимматми эди? Умри ва жони ила нархланажак сўзларни изҳор этибми эди?!
Ўтирганлардан иккисининг хитой миллатига мансуб эканлиги кўриниб турибди. Икки уйғурнинг бири Мойимхон, бири нотаниш.
– Келинг, яқиндан танишиб оламиз, Абдуллоҳ Ёрқин жаноблари, – деди айнан ўша Нотаниш. – Олдимизда икки йўл бор, очиқ ва самимий суҳбат. Бу биринчи йўл.
Абдуллоҳ томоғи қуриб, ютинди. Калтакланган оёқлари – сони, болдири оғриди. Нотаниш ўзига шишадан финжонга сув қуйди, ҳўплади, сўнг эриниб, ўта сокин оҳангда давом этди:
– Биринчи йўлни танласак, унда хотиржамлик, хавфсизлик, амният бор! Амният арабий сўзми? Сиз исломчи экстремистлар арабий сўзларни севасизлар-ку! Амният! Хуллас, камгина муддатга қамаймиз, яхши қамоққа жўнатамиз, ҳамкорлигимиз бардавом бўлса, балки, жазони тугатиб, қамоқдан чиқиш ҳам насиб этади, албатта!
Абдуллоҳ тергов муштлашув устида кетмаётганига мутлақо амин бўлди, бироқ терговчи ундан нимани хоҳлаяпти?!
– Энди иккинчи йўлни тушунтираман, – деди Нотаниш салмоқлаб. – Бу жаҳаннамдан ўтадиган йўл. Мусулмон жаҳаннамга ишонасизлар-ку, тўғрими?
Абдуллоҳ савол моҳиятини англамай ҳайрон қаради.
– Жаҳаннамга ишонасизми? Яъни, дўзах борми? – такрор сўради Нотаниш.
– Албатта, бор, – жавоб берди Абдуллоҳ.
– Аммо жаҳаннамга кириб чиққанлар борми? – кўзини лўқ қилди терговчи. – Йўқ! Демак, дўзах йўқ нарса. Тўқима! Аҳмоқлар тўдасини васвасага солиб, йўқ куч билан бошқариш, дейилади бу. Адашдим, нодон галани хаёлот воситасида маймундай ўйнатиб, эшакдай ишлатиш учун жаҳаннамни тўқиб чиқаргансанлар!
– Ундай эмас! – деди дарҳол Абдуллоҳ. – Жаҳаннам кофирлар, золимлар ва хоинлар учун тайёрлаб қўйилган улкан азобдир!
Мойимхон Сотим икки кафтини уч-тўрт уриб қарсак чалди:
– Офарин! Тасанно! Эътиқодингизга қойил қолдик! Худди кечагидек динингиз ҳимоясидасиз! Сиздан собит мусулмон чиқади, шекилли.
Абдуллоҳ ҳеч сўз демади, фақат бор кучини кўзига йиғиб, ўқрайди.
– Хой, бунчалик ғазабланманг! – уни кўриб хиринглади Нотаниш. – Мойимхонни кўзингиз билан қатл қилиб юборманг, илтимос. У бизга керак. Ҳа, дарвоқе, жаҳаннамга ишонаверинг. Бизнинг иккинчи йўлимиз ўша ишончингизни маҳкамлаб, мустаҳкамлайди. Биласизми, бу қандай рўй беради?
Абдуллоҳ нигоҳини бир нуқтадан узмади, индамади. Нотаниш овозини таҳдидомуз кўтариб, деди:
– Биласизми, деяпман!
– Билмайман,  – деди Абдуллоҳ.
– Унда эшитинг,  – деб тиржайди Нотаниш. – Сизга шундай қийноқ тақдим этамизки, ҳақиқатан, у дунёда жаҳаннам бор экан, азоби жуда кучли бўлар экан, деб иймонингиз зиёда бўлади!
Нотаниш совуқ илжайиб, стол устига дурадгорлар асбобларини сақлайдиган қути каби бир қутини қўйиб, очди. Унда бир неча хил бигиз, пичоқлар, қайчилар, омбурлар, ҳар хил мих, бир ўрама арқон, сим бор эди.
– Менимча, ҳаммаси тушунарли, – деди Нотаниш. Сўнг стол қаршисидаги курсига ишора қилди.
– Ўтиринг.
Абдуллоҳ курсига ўтирди. Мойимхон финжонга сув қуйиб, узатди:
– Ичинг, ташнадирсиз.
Абдуллоҳга сув жуда оромбахш туюлди, мириқиб сипқорди ва: “Алҳамдулиллаҳ”, – деди. Мойимхон бўшаган финжонни яна тўлдирди. Абдуллоҳ буни ҳам охиригача ичди. Учинчи финжонга келганда чанқоғи қонди, фикри равшанлашди. Терговчилар ундан кўз узишмас, ҳар бир ҳаракати, юз ифодаларини ҳам кузатаётган эдилар.
– Сувдай сероб бўлинг! – деди Нотаниш кесатиб. Чунки Абдуллоҳ сувни ичди, ичдию, на соқийга, на бошқага раҳмат, демади, “Алҳамдулиллаҳ”, – деди, бўлди. Нотанишнинг кесатиғини тушунмагандай Абдуллоҳ уларга қараб талмовсиради.
– Энди ишга ўтамиз, – Нотаниш қовоғини солиб, Абдуллоҳга тикилди. – Қани, ҳаммасини бир бошдан гапиринг. Биз тинглаймиз.
– Нимани гапирай? – ҳайрон сўради Абдуллоҳ.
– Нега Туркиядан Урумчига келдингиз? Сизни ким юборди? Қандай мақсад-муддаоингиз бор? Ҳаммасини айтинг, – тушунтирди Нотаниш. – Ҳар бир сўзингизни ўйлаб, кейин гапиринг. Алдаманг. Ёлғонингиз, албатта, бошингизга бало бўлади. Борини, рўй-рост сўйланг. Ўзингиз учун мана шу ёрдам бўлади.
– Уйғур ёшларини Европада ўқитиш дастури бўйича келдим, – деб сўз бошлади Абдуллоҳ.
– Бизнинг ортиқча вақтимиз йўқ, – деди шарт кесиб Мойимхон важоҳат билан. – Эртакни невара кўрсангиз, уларга айтасиз. Қайси террор ташкилотининг буюртмасини бажаряпсиз? Биз ҳаммасини биламиз. Ўз оғзингиздан эшитмоқчимиз.
– Террор ташкилоти? – мияси шанғиллади Абдуллоҳнинг. – Мен ҳеч қандай террор ташкилотини билмайман.
– Сиз террор, деб ўйламайсиз-ку! – деди Нотаниш. – Сиз уни Ихванул муслимин, яъни Мусулмон биродарлар, деб атайсиз.
– Адашяпсиз! – деди кескин Абдуллоҳ. – Менинг ундай ташкилотларга алоқам йўқ.
– Шундайми? – муғомбирларча илжайди Нотаниш. – Отангиз Иброҳим Ёрқин Истанбулга боргандаёқ югуриб кимнинг уйига борганини биласизми?
Абдуллоҳ ўттиз йил аввалги воқеа титкиланаётганидан ҳайратланди.
– Билмайман, – деди у.
– Билмайман, деб тураверинг, ҳозирча, – деди Нотаниш. – Отангиз туркистонлик террорист, буюк Совет давлатининг душмани кўр Шермуҳаммаднинг уйига борган, оёғини ўпган, террористлар сардори ўлгунича унинг хизматини қилган. Тўғрими? Буларни биласиз-ку!
– Шермуҳаммадбей террорист эмасди, – деди Абдуллоҳ. – У кекса, бемор бир мусулмон эди, холос.
– Ҳа-ҳа-ҳа! – заҳарханда кулди Нотаниш. – Балки қуёндай беозор мусулмондир, а? У қизил аскарларни, садоқатли коммунистларни ўлдирган қотил! Пуштун жангариларини қўллаб-қувватлаган. У билан ҳамкорлик қилиш учун аввал, Германия махсус хизмати, кейин Ихванул муслимин террорчилари алоқага чиқишган. Шермуҳаммадбек араб давлатларини Исроилга қарши урушини ёқлаган. Умар Мухтор ҳақида доим тўлқинланиб гапирган. Сиз ва отангиз эса унинг хизматида бўлгансизлар. Энди очиғини айтаверинг, Шермуҳаммадбекнинг қайси террорини амалга ошириш учун топшириқ олгансиз? Бу ерда кимлар билан учрашмоқчисиз?
Абдуллоҳ қулоқларига ишонмас эди, донг қотди.
Бироқ энди гапириш керак эди. – Мен сизларга Шермуҳаммадбей ҳақида ростини айтаман, – деди жиддият ила. – Гапларимга ишонинг. Заррача ёлғон аралаштирмайман.
– Жуда соз, қани, бошланг! – деди Нотаниш.
– Ҳақиқатан, биз Туркияда Шермуҳаммадбей ҳимоясида эдик, бироқ у аллақачон сиёсий ва ҳарбий фаолиятини тўхтатиб бўлган эди. Оёғи ишламасди, кўзи кўрмасди. Гитлер Олмонияси унга махсус ҳаракат режасини тақдим қилган, лекин у инсон бу режани қабул этмаган. Ва сиз айтгандек, Ихванул муслиминдан ҳам вакиллар келган, Шермуҳаммадбей истаса, бу ҳаракатда иштирок қилса бўларди, бироқ унга таклифни батафсил ўрганиб рад этди, бу ишларда фитна бор, деб айтган. Тўғри, у инсон Туркистонни Совет давлатидан ажратиб олишни истарди, бироқ амалий ҳаракат қиладиган даражада имконияти бўлмаган. Мен таниган Шермуҳаммадбей ибодатгўй қария эди, холос. Ундан ҳеч кимга, бирор давлатга, айниқса, Хитой каби катта давлатга зиён етиши мумкин эмасди.
Абдуллоҳ гапини тугатиб, сувдан ҳўплади. Унинг гапини диққат билан эшитган икки хитойи ҳам бир-бирига нимадир дейишди, кейин Нотаниш савол беришди.
– Абдуллоҳ Ёрқин, – деди Нотаниш уларнинг саволини тушуниб олгач.
– Сиз ўз ота-боболарингизни биласизми?
– Ҳа, – деди Абдуллоҳ. – Отам Иброҳим, бобом Холид, катта бобом Қиличбек, ундан каттаси ҳам Иброҳим.
– Бизни зериктиряпсиз, дўстим, – деди Нотаниш. – Нега фахрланиб Холид мужоҳид, Қиличбек мужоҳид, демаяпсиз? Боболарингиз сўнгги томчи қони қолгунича буюк Хитой давлатига қарши урушганини яширяпсизми? Амир Ёқуббек, маршал Алихонтўранинг аскарлари эдилар-ку улар! Буни билмайман, деб бизни ишонтирмоқчимисиз?
– Буни биламан, албатта, – деди Абдуллоҳ.
– Нега у ҳолда яширмоқдасиз, Абдуллоҳ бей? – сўради Нотаниш. – Қўрқяпсизми?
– Қўрқмайман! – туйқус Абдуллоҳнинг ичидаги қўрқув таг-туги билан қўпорилиб, ғойиб бўлди. – Қўрқмайман, Алҳамдулиллаҳ. Боболарим Хитой мустабидига, хитой босқинчиларига қарши урушдилар. Хитой босқинчиларининг бошини узишди, юрагини суғуришди. Минг афсуски, биз ношуд авлод бўлдик! Ўз юртимиздан қочдик, ёвуз душманга Ватанни қолдирдик. Ўз ўлкамизга қадам қўя олмаяпмиз. Ўз диёримизда қулларга айландик. Имконим бўлса эди, сизлар ўлгудек қўрқадиган террорчилар ичида бўлардим! Минг афсус, ундай эмас!
Абдуллоҳ бу гапларни айтаркан, қизишиб кетди, юзи қизариб, бўйин томирлари бўртди. Донг қотиш навбати терговчиларга келган эди.
Улар бир-бирларига қараб қолишди. Нотаниш терговчи ва Мойимхон икки хитойига ҳадиксираб тикилдилар. Улар сапчиб ўринларидан турдилар ва ғазаб билан, лекин паст товушда таҳдидомуз гапирдилар ва терговхонани тарк этдилар. Нотаниш жирканиш билан Абдуллоҳга боқди:
– Жуда жасур экансиз! Ҳар бир айтган сўзингиз учун чексиз уқубатлар тортасиз! Буни кафолатлайман!
– Имконият эшикларини умрбод ёпдингиз, Абдуллоҳ бей, – деди Мойимхон ачингансимон. – Ўлгунингизча қамоқдан чиқмайсиз, деб хавотирдаман.
– Олдиндан айтиб қўяй, – деди Нотаниш. – Сиз қамоққа эмас, улкан терговхонага кирмоқдасиз. Бу ерда энди сизни биз каби инсофли мутахассислар эмас, ўз отасини ўлдиришдан тоймаган манфурлар тергов қилишади.
... Камерага Абдуллоҳни қандай ур-сур қилиб олиб кетган бўлса, худди шундай ҳолда қайтариб келтиришди.
Ичкари кириб, Абдуллоҳнинг кўзи тинди, қоронғуга кўзи кўникиб улгурмай, кимдир унинг жағига мушт урди, кимдир биқинига, кимдир қўлидан тортиб йиқитди. Абдуллоҳнинг овоз чиқаришга ҳоли қолмай, ғужанак бўлди, боши, елкаси, бели, оёқлари – бутун аъзойи баданига аёвсиз тепки ёғилаверди. Бу Абдуллоҳ ҳушини йўқотгунича давом этди.
... Юзига сепилган сувдан Абдуллоҳ кўзини очди. Қовурғаси, пешонаси, боши,  ҳар бир суяги, ҳар бир бўғими қақшаб оғриётган эди. Абдуллоҳ туришга тиришди, йўқ, қуввати етмади, тепасида ўзига тикилаётган ойтовоқдай икки башарани ғира-шира илғади ва “Камида тўртта қовурғаси синган, тепага кўтариш керак”, – деган бўғиқ овозни элас-элас эшитди.
Икки киши Абдуллоҳни даст кўтариб, ўриннинг иккинчи қаватига итқитди, Абдуллоҳ темир юзага “гурс” этиб тушди, қовурғасининг синган суяклари қиррали учи билан ичакларига санчилгандек бўлиб, ихраб юборди. Ихрадию, оғзидан оқаётган сўлакни ҳам ушлаб қолишга мадори етмади. Абдуллоҳ шу ётганча кўзларини юмди, йўқ, унинг жони узилмади, балки кун бўйи то кечгача давом этган калтак унинг бор қувватини сўриб олгани учун уйқу босиб келди.
Бу шундай уйқу эдики, кейинчалик Абдуллоҳ Ёрқин уни: “Раҳмат уйқуси”, – деб айтиб юрди.
“Асҳоби Каҳф ҳикоясини ўқиб, Аллоҳ таоло мўминларни уч юз тўққиз йил ухлатиб қўйганидан доим ҳайратланардим. Уч аср ором уйқусида бўлган йигитлар жуда кам ухладик, деб ўйлашган, уйғониб шаҳар тушиб, не кўз ила кўрсинларки, тавҳид замонаси экан! Халқнинг ҳаммаси муваҳҳид, ҳаммаси якка Аллоҳга сиғинаркан, ғордаги биродарларнинг ёдида қолган мудҳиш давр – иймон эгалари қатл этиладиган, азобга солинадиган давр интиҳо топган экан. Ўшанда йигитлар ғорга қайтиб, абадий уйқуга кетадилар, Аллоҳ уларни жаннат ила мукофотлади, уларга эргашган бир ит бор эди, у ҳам жаннатга киради. Аллоҳ таоло бу қиссани биз мусулмонларга ибрат ўлароқ Қуръонда баён қилди. Валлоҳу аълам, мени ўшанда қамраб олган уйқу асҳоби каҳфга ором берган ўша уйқу бўлса, не ажаб! Зотан, у уйқу танимга шифо, қалбимга сакинат, руҳимга ҳаловат бағишлади. Шундай ухлабманки, золимлар нима учундир мени уйғотиб қайта дўппосламадилар, уйғонишимни кутдилар”, – дейди Абдуллоҳ Ёрқин.
Бу ҳикояни айтиб бериши учун у яна узоқ йўл босиши керак. Суубатли, уқубатли йўл!
Абдуллоҳ бир кечаю бир кундуз тўлиқ ухлади, қамоқ назоратчилари унинг бошига тушаётган кўргиликдан бохабар эдилар, текширувларда ҳам уйғотиб ўтиришмади. Аслида, уйғотиш бир оз мулоҳазали эди: Абдуллоҳ ярим чалқанча ётиб ухлар, кийимининг тугмалари юлиб олингани учун қонталаш, кўкарган ва қорайган қорни, кўкраги очилиб ётарди. Кўрган кишининг сесканмаслиги қийин эди.
Маҳбуснинг юзи ҳам шишиб, кўкимтир тус олган, лаблари, ёноқларида қотган қон парчалари кўзга ташланади.
Абдуллоҳ эрта саҳар уйғонди. Шифтга, камера деворларига қаради, қаерда эканлигини идрок эта олмай, гангиди, бир неча лаҳзадаёқ ҳамма воқеани эслади. Секин ёнбошлаб, пастга қаради: бири чалқанча, бир тўнтарилиб икки маҳбус ухлайди, бири ҳуррак отади. Эшик тепасида чироқ хира милтирайди. Абдуллоҳ Аллоҳга дуо қилиши зарурлигини билди, қўлини кўтариб, деворга сурди ва таяммум қилди. Намозга ният қилди, шифтга қараб ётган кўйи икки қулоғининг юмшоғига бош бармоғини текизди, сўнг икки қўлини қорни устида боғлаб, пичирлаган кўйи санони ўқиди: “Субҳанака Аллоҳумма ва биҳамдика ва табарокасмука ва таъала жаддука ва ла Илаҳа ғойрук!”
Бисмиллаҳга келгандаёқ Абдуллоҳнинг ашки кўзидан тошди, ичида тўфон янглиғ йиғи ташқарига қараб ёпирилди, у фарёд солиб йиғлашни истарди, бироқ бу имконсиз эди.
“Аллоҳим! Аллоҳим! Аллоҳим! Мени ўз ҳолимга ташлаб қўйма!”
Унинг бутун вужудини титратаётган илтижо шу эди.
“Эй оламлар Роббиси! Ўзингга ҳамд бўлсин! Мақтовга фақат Сен лойиқсан! Сенга ибодат қиламан! Сендангина ёрдам сўрайман! Мени неъмат этилганларнинг Йўлига, Иймонга ҳидоят эт! Адашганлар, ғазаб учраганлар йўлида қилма, Аллоҳим! Буюк синов бердинг, Роббим! Бу синовдан ёруғ юз ила мени чиқар! Охиратда Сенга рўбарў турганимда юзимни қора қилажак хатолардан мени омон сақла, Аллоҳим! Сен мадад бермасанг, Сен сақламасанг, на шайтон ҳийласига бас келмайман, на нафсимдан ғолиб бўла олмаяжакман!
Роббим, мени золим зулмидан халос эт, офияту омонлик бер! Иймонимни саломат эт! Расулинг Муҳаммад соллаллоҳу алайҳи ва салламга муносиб уммат эт, Роббим!”
... Бирор соатлар ўтиб, камера дарчасидан қуёшнинг бир тутам нури кирди. Миршаблар ташқари йўлакда кезиб, “Уйғон! Уйғон!” – деб бақира бошлашди.
Маҳбуслар бирма-бир туриб, хожатга чиқишди, ювинишди...
Абдуллоҳ ҳам қийнала-қийнала тепадан пастга тушди, бўшанди, ювинди, кейин ўзига бақрайиб ўтирганлар қаршисига келди. Улар уч киши эди: биринчиси пакана, қоши қалин, оқарган, тепакал, дўрдоқ лаб, манглайининг чап ёни тиртиқли; иккинчиси бўйи баланд, озғин, ёноғи ёнғоқдек туртиб чиққан, афтини чўтир босган, елкаси тор, боши ва ияги уч бурчакни ёдга солади, умуман, турқи конус шаклида эди; учинчиси эса ёшроқ йигит, юзи оқ, қош-кўзи келишган, ўзи ҳам барваста, бироқ нигоҳида қандайдир бешафқатлик ва беҳаёлик уфуради.
– Менга қара, – деб пакана гап бошлади. – Сени биламиз, террористсан, бизни таниб ол: мени Айдар киллер, дейишади. Эллик етти кишини сўйганман, давлат бор-йўғи йигирма учтасини билади, қисқаси, мен билан ҳазиллашма, гапимни икки қилма, шу камеранинг эгаси менман. Манави шунчаки, Найнов. Исми ҳам шу, лақаби ҳам шу. Бу Олифта тирриқ. Сен мени Айдар оға, деб, буларни эса Найнов оға, Олифта оға, деб чақирасан. Камеранинг қоидаларини билиб ол: Худо, пайғамбар дейиш мумкинмас, дуо, намоз таъқиқланади. Пичирлаб дуо қилсанг ё ишора билан намоз ўқисанг, ўзингдан кўр! Таҳорат олиб юрма! Юзингни ҳам, оғзингни ҳам, қўлингни ҳам бир марта ювишга рухсат. Кўтингни эса умуман ювиш йўқ. Қоғозга артасан. Овқатни чап қўлда ейсан! Юзига фотиҳа тортсанг, икки қўлингни синдираман, қандай тушундинг?
Абдуллоҳ Айдарнинг гапини жим эшитди, ичидан зил кетса-да, ўзини босди, титроғини енгиб деди:
– Умуман тушунмадим!
Айдарнинг кўзи косасидан чиққудек бўлди:
– Тушунмадингми!
Қўлини мушт қилиб, Абдуллоҳнинг юзига урмоқчи эди, Абдуллоҳ чаққонлик қилиб оёғини кўтариб, унинг қорнига тепди. Айдар ўриннинг ичига букланиб кириб, деворга урилди. Зарба кутмаган Найнов ва Олифта бир он ажабсиниб қолдилар ва бирваракайига Абдуллоҳнинг устига шоқолдек чийиллаб отилдилар. Уларга қарши оёқда туриш ҳам мумкин эмасди, Абдуллоҳ яна йиқилди, тепки ва калтак аввалгидан икки карра кўпайди, ураётганлар ҳансираб қолишди.
Бу сафар Абдуллоҳ ҳушини йўқотмади, танаси қаттиқ оғриса-да, деворга суяниб оёққа қалқди. Айдар қорнини чангаллаб ўтирарди, у ҳозироқ Абдуллоҳнинг жонини олишга шай эдию, тепки зарби фавқулодда кучли бўлиб, уни беҳол қилиб қўйган эди.
Абдуллоҳнинг оёққа тураётганини кўриб, бироз куч тўплаб олган Найнов ва Олифта яна ҳужумга ҳозирландилар. Шу пайт эшик шарақлаб очилди ва буйруқ янгради:
– Ҳамма ташқарига! Текширув!
        </item>
        <item>
 Зайнаб хоним ўз оиласидаги эрларнинг қатли ҳақида гапираркан, нуроний чеҳрасига қайғу булути соя солди. Бу соя Анжелинанинг ҳам қалбига кўчиб ўтди. Ноҳақ қонлари тўкилган мақтуллар аҳлига ҳамдарду уларни киприк қоқмай қирган ва хонадонларни куйдириб, хонумонлар кулини кўкка совурганлар қаршисида қасоскор бўлиб қолди беихтиёр. Кекса хонимнинг ҳикояси уларни ўтмишнинг қонли ҳудудларига етаклади. Анжелина бу воқеа тафсилотини матбуотда ўқиган эди, марҳумларга қалбида раҳму шафқат уйғонган эди, саккиз минг қуролсиз инсоннинг шунчаки ўлдириб юборилишидан, бугун англаб етдики, етарлича ларзага тушмаган экан. Ахир, бегуноҳларнинг жонини олиб, қонини тўкиб, уларнинг аёлларига зулм қилишдан улканрок қабоҳат борми? Бу қабоҳат ҳақида эшитиб, билиб, ҳамдард бўлмаслик инсофданми? Ҳамдард бўлса-да, ул бечоралар ҳимояси учун бир сўз айтишга-да қодир бўлмасликдан каттароқ ноинсофлик бўлурми?! Надоматлар бўлсинки, инсониятнинг аксари ўзгаларнинг изтироби, ўлими ва фожиасидан зарра қадар ғам чекмай қўйди. Наҳот, қалблар ўлиб, руҳлар сўнди? Наҳотки, одамийлик унутилди?!
Анжелина бу эҳтирос унинг ичида илк бор тўлқинланганини кейинчалик эслайди. У одамзод чекаётган мунг, эътиқоди, дини учун азобга маҳкум этилганлар, тили, ирқи ва фикри учун қатағон бўлганларнинг ўнлаб, юзлаб мисоллари билан юзлашгач, бетоқат ҳолга тушди. Айниқса, зулм қаршисида бефарқ қарайдиган тоифалардан кўп ажабланди, ўзи ҳам уларнинг ичида эканлигидан қўрқиб кетди. Янги туйғулар унинг фитратан тоза қалбини Ҳақиқат сари бошлаётган эди. Ҳали чинакам Ҳақиқатга учрашмоқ учун узоқ йўлни босиб ўтмоқ лозим. Зайнаб хоним ҳикояси Ҳақиқатнинг заиф, бироқ уйғотишга қодир саси эди, аслида. Анжелина дуч келадиган, ўзи ҳам иштирокчи бўладиган юракни тирновчи ҳодисотларни мавриди билан ўқиймиз, ҳозир эса Зайнаб хонимнинг ҳолатига назар солайлик.
... Қонли ҳодиса хабари шамолдек бутун дунё бўйлаб елди. Шу кун кеч бўлмай ҳар тарафдан ёрдам кела бошлади. Телевидения, радио, қирғин тафсилотларини эълон қилди, айбдорларни топиб жазолаш талаб этила бошланди. Зайнаб хоним эса булардан хабарсиз, унинг бу хабарларни билишга ҳам хоҳиши йўқ. Вайронага айланган хонадони узра полапонидан айрилган бургутдек чарх урди, кўмакка келган ҳарбийларга ертўланинг жойини кўрсатди.
У ерда одам борлиги айтилгач, бир неча ўн киши ишга киришди. Ярим соатларда ертўла очилди, беҳуш ётган ўсмир ва болакайни кўтариб чиқдилар...
Шу тундаёқ бутун Болқон йиғи ва ўқ овозларига тўлди. Кўмиладиган мурдаларнинг саноғи кўринмасди. Қариндоши, ёру биродари ўлдирилган ҳар ким қасос ўтида ёнарди. Воқеанинг асл сабаблари ҳақида таҳлилчилар, сиёсатчилар тинимсиз гапиришди. Мусо пошшо болаларига, хотинига қуйидаги воқеани айтиб улгурмаган эди: Охирги бир йилда онда-сонда ҳар хил қотилликлар ҳақида нохуш хабарлар тарқалди. Матбуотда ташвишли мақолалар эълон этилди, бироқ кўпчилик ҳолатни бутунича идрок этмаётганди. Мусо пошшо баъзи насронийлар ва мусулмонларнинг орасида рўй бераётган зиддиятлардан хавотирга тушди. На ҳукумат, на бошқа бирор куч бу зиддиятни ечиш ҳақида ўйламас эди. Мусо пошшонинг фикрича, миллатчилик адоватидан кўра диний адоват хатарлироқ. Ерли мусулмонларга проваслав ҳамда католик черкови пешволари: “Ота-боболарингиз босқинчи туркларга динини, юртини сотган, сизлар хоинлар авлодисиз, аслингизга қайтинг! Насроний бўлинг!” мазмунида ошкора шаъма қилишга ўтдилар. Масжидларда эса бу шаъмаларга нисбатан оғирроқ киноялар янгради. Мусо пошшо бу фитнанинг илдизи чуқурлигини англади. Черков пешвоси ёхуд масжид имоми ўз фикридан, туйғусидан келиб чиқиб, ғайридинни таҳқирламайди, мусулмонлар қудратли Турк султонлари даврида ғайридинларни бесабаб чертган эмас. Насроний ва яҳудийлар ҳам шунга муқобил даражада адабли эдилар. Мусо пошшо фитна илдизини топишга қатъий қарор қилди, шогирд ва ёрдамчиларига черков руҳонийларини кузатишни буюрди. У ишнинг бошида турганлар кимлигини шу йўл билан аниқлайман, деб ўйлади. Ҳукуматдаги танишларини юзага келаётган хавф ҳақида огоҳлантирди.
– Ортиқча хавотирга тушяпсиз, – деди ҳудуд ҳокимининг ёрдамчиси. – Мавжуд бўлмаган хатар ҳақида гапиряпсиз.
Мусо пошшонинг одамлари черковнинг хорижликлар нотанишлар билан бир марта учрашгани ҳақида хабар келтиришди. Хорижликлар деб айтилган кишилар эса Америкадаги номаълум гуруҳлар билан шубҳали тижорат қилишларини билгач, Мусо пошшонинг шубҳаси кучайди, у Болқонда қандайдир ларзага ҳозирлик кўрилаётганини тушунди. Айнан қандай режа учун тайёргарлик кўрилаётгани унинг учун ҳамон мавҳум эди. Охирги вақтларда уч-тўрт марта насроний ва мусулмонлар ўртасида жанжал чиқди, баъзи маҳаллий уруғлар ҳам бир-бирини кўп марта ҳақоратлади. Масала ҳақида узил-кесил хулосага келиш учун Мусо пошшо черковга таъсир ўтказишга уринаётган гуруҳнинг шаҳар ташқарисидаги манзилига йўл олди. Дарё ёқаси бўйлаб минглаб таноб ҳудудга ёйилган ўрмонда ажиб тароват ва сеҳр бор. Тоғ бағридаги дарахтлар ўрмоннинг чўққига узанган қўлини эслатади. Муаззам дарахтзорнинг ичига қадам босиш кўпчиликка қизиқ эмас, чунки адашиб қолиш ўлим билан баробар. Мусо пошшо эса ўрмон ичидаги кўл ёқасида жойлашган пинҳона қароргоҳга етиб борди. Қароргоҳ беҳад муҳташам, ўз соҳибининг қудратини кўз-кўз қилади. Баланд деворлар, ҳар томонни тасвирга муҳрлаётган “кўзлар”, ўнлаб девқомат ва хўмрайган, қуролли соқчилар бу маконни сирли, қўрқинчли кўрсатади. Мусо пошшо дарвоза қўриқчисига шахд билан гапирди:
– Сер Арчибалдга Мусо пошшо келди, деб айт!
Соқчи эътирозсиз хабар бергани жўнади. Зотан, сер Арчибалднинг исмини биладиганлар Оврупонинг ўзида саноқли эди. Модомики, соч-соқоли оппоқ ва узун, эгнида мусулмонлар яктагини кийган, ўртабўй, чеҳрасида жиддият ёғилаётган бу чол сер Арчибалд исмини тилга олдими, у ҳақда зудлик ила маълумот бермоқ зарур.
Жавоб ҳаялламади: сер Арчибалд Мусо пошшони дарҳол ҳузурига чорлади. Мусо пошшо шундай бўлишини тахмин қилган эди, Аллоҳга дуо қилган кўйи соқчилар қуршовида қароргоҳнинг юнон мармарлари ётқизилган йўлагидан Арчибалднинг хос қабулхонасига йўл олди.
Сер Арчибалднинг қабулхонаси кенг, безаксиз эди: оқ стол, бир неча стуллар, оқ девор, ўрмонга юзланган дераза. Деворларда сурат ёки зийнат йўқ. Киришдан ўнг томонда улкан жавон, унга мингга яқин китоб тахланган: фалсафа, мифлар, динлар, жанглар ва тарих ҳақидаги илмий, назарий ва бадиий асарлар, рисолалар.
Хона ёруғ, Арчибалд ёқаси бўйнини сиқиб турадиган жигарранг, тугмасиз свитер устидан кулранг кастим кийган, столнинг устида бир неча оқ қоғоз, ручка ва телефон бор. Мусо пошшо қабулхонага кириши билан сер Арчибалд ўрнидан турди, тез юриб келди ва очиқ юз ила Мусо пошшонинг қўлини сиқди:
– Кунингиз хайрли бўлсин, Мусо пошшо, – деди қўли билан курсини кўрсатиб. – Марҳамат, ўтиринг. Мен истеъдодли инсонларни яхши кўраман. Истеъдод – Тангрининг санъати. У одамнинг ичидан вулқондай отилади, булоқдай қайнайди, бошқаларни мафтун этади. Сиз бағоят истеъдодли инсонсиз, Болқон мусулмонлари сизни норасмий сиёсий йўлбошчи, деб билади, турк диаспораси, Туркиядаги турли кланлар орасида жуда мавқеингиз баланд. Менинг исмимни Европадаги катта-катта амалдорлар ҳам била олишмайди, фақат оламшумул ишларимдан ҳайратга тушиб ўтирадилар, сиз эса менинг исмимни билиш ҳам камдай, маконимни топиб, якка ўзингиз келишга жасорат топдингиз, офарин!
Сер Арчибалд гапириш асносида Мусо пошшонинг рўпарасига ўтирди ва:
– Пошшом, қаҳва буюрайми, чойми?  – деб сўради.
– Мен сув ичаман, – деди Мусо пошшо.
– Жуда соз, – сер Арчибалд телефон гўшагини олиб, буюрди. – Иккита финжон ва сув. – Сўнг яна пошшога юзланди. – Мен Болқонда улкан лойиҳани бошладим. Ўзим ишни шахсан бошқариш учун бу ерга келдим. Ҳали ишим лойиҳа эканлигидаёқ кимлар қарши чиқиши мумкин, деган саволни ўзимга бердим. Насл-насабингиз, тарихингиз, фаолиятингизни ўрганиб, гаровга олиш мумкин бўлган бирор яширин ё ошкор жиноятингизни тополмадим. Ҳукумат раҳбарлари, амалдорлар, дин пешволари – уларнинг ҳаммасининг кўтарган қоплари йиртиқ, яъни ўзларидан қўрқадиган жойлари бор, фош бўлишдан чўчийдиган ишлари кўп. Тажрибам давомида, ишонинг, сиз сингари шахсиятга илк бор учрадим. Менинг лойиҳамнинг яккаю ягона тўсиғи шу одам бўлажак, деганман. Ўткир ақлим янглишмади: Мусо пошшо бугун рўпарамда турибди. Очиғи, Болқондаги нотинчлик сабаб казо-казолар билан учрашдингиз, Европа ҳукуматларидаги танишларингизга хабарлар юбордингиз, менинг ҳамма одамларимнинг ортидан кузатувчилар қўйдингиз, бироқ уйимгача келишингизни кутмагандим. Офарин ва яна офарин!
Мусо пошшо Арчибалднинг гапини бўлмади, ҳамсуҳбати кулиб гапирса -да, ўзини бир поғона баланд тутаётгани кундай равшан эди. Шунинг учун, Мусо пошшо Арчибалдга тик қаради, оптик линза йилтираётган кулранг кўзларга ўқрайиб деди:
– Сер Арчибалд, мақтовни севадиган ёшдан ўтганман. Ҳар қандай мулозамат энсамни қотиради. Мени ёш болани алқагандек алқашингизга умуман ҳожат йўқ. Эртакларингизни бошқаларга сақлаб қўйинг. Фитнангизга сотилаётган мутаассибларни шундай мақтасангиз, чалган ноғорангизга ўйнайдилар, лекин мен эмас!
Шу пайт хизматчи патнисда графинда сув ва иккита финжон келтирди. Арчибалд Мусо пошшонинг гапларига жиддий қулоқ тутаркан, финжонларга сув қуйди, бирини ўз олдига, бирини Мусо пошшонинг олдига қўйди.
– Яхшиси, менинг саволимга жавоб беринг, сер! Болқонда диний ва миллий низони қўзғаб, нима учун фуқаролар урушини уюштирмоқчисиз?
Сувдан ҳўплаб, Арчибалд ажабланганнамо қошини чимирди:
– Бу қандай сафсата? Асосингиз борми? Балки, менинг Болқондаги амалиётим хайрлидир!
– Хайрли?! Сиз проваслав ва католик черковларидаги епископларга катта миқдорда пул бердингиз, уларни мусулмонларнинг босимидан ҳимоя қилишга, Исонинг динини нафақат Болқонда, балки Ер юзи бўйлаб, тарқатишларини исташингизни айтдингиз. Сотиб олган мухбирларингиз ерли мусулмонлар ва мусулмон муҳожирларини ғайридинларга эътиқод сабабли тажовуз қилганлари ҳақида хабарни тарқатдилар. Ҳолбуки, бу хабарлар сохта эди! Серблар ва хорватларни, боснианлар ва сербларни бир-бирига қайраш учун ҳукумат ичидаги хоинлардан фойдаландингиз. Болқонда ҳар бир диндорни, ҳар бир инсонни ўзаро адоватлантириш учун ҳамма ишни қилиб келяпсиз. Мусулмонлар ичидаги жоҳилларни ҳам фойдасиз тўқнашувларга илҳомлантиряпсиз. Кейинги пайтда Белградда, Сараевода, яна бошқа ўнлаб ҳудуд масжидларидан ҳар хил одамлар: даҳрийлар, мушриклар, кофирларнинг Исломга кириши урфга айланди. Айниқса, охирги олти ойда бу ҳол кўпайди. Содда мусулмонлар янги диндошини қучоқ очиб қабул этмоқда. Бироқ уларнинг бир қисми мусулмонлар ичида ихтилоф ва фитна уруғини сочяпти, бир қисми диндан қайтиб, мусулмонларнинг ички ҳаётига туҳматлар ёғдиряпти, бир қисми эса, ҳақиқатан, холис мусулмонлардир. Мен мунофиқларни текширдим, ҳаммаси сизнинг ҳомийлигингизда Исломга душманлик қиладиган университетларда етиштирилган. Ҳаммасига нифоқ “илми” ўргатилган. Ана ўшалар худди “исломшунос”дек минг йиллик ихтилофни қўзғаяпти, Аллоҳ ҳақида куфроний саволларни бермоқдалар. Сер Арчибалд, сиз нима қилмоқчисиз? Ортингизда кимлар турибди?!
Арчибалд Мусо пошшога қараб хохолаб кулди.
– Сиз ажойиб экансиз! Ўйлаганимдан кўпроқ нарсани билиб олибсиз-ку! – деди. Кейин жиддийлашди, овозида таҳдид пайдо бўлди. – Сизнинг эсингиз жойидами, пошшом? Шундай хатарли маълумотларни йиғибсиз, ҳаёт учун хавфли хулосаларга келибсиз, қойил қолдим! Нима деб ўйлайсиз, энди келажакдаги режаларим ва сиз билмайдиган яна бошқа ишларим ҳақида сизга тик оёқда туриб, маълумот беришим керакдир!
Мусо пошшонинг ранги гезарди, кўзининг оқи қонталаш тусга кирди, асабийлигини енгиш учун финжондаги сувдан ичди.
– Сер Арчибалд, керак бўлса, айтасиз! – деди шахд билан. – Мен эса сизни огоҳлантираман! Шайтонга хизматкорлик қилишни бас қилинг! Истеъфога чиқиб, Болқонни эса тезда тарк этинг! Мен бутун кучимни сизни тор-мор қилиш учун сафарбар этганман.
Мусо пошшонинг таҳдиди Арчибалднинг аччиғини келтирди, кибри қўзғалди.
– Эй Мусо пошшо! Икки қулоғингиз билан эшитиб олинг, майлими? Ёдингиздан кўтарилиб кетмасин, яна! – деди дарғазаб бўлиб. – Мутлақо тўғри фаҳмлабсиз! Болқон яқинда ёнади! Ҳамма бир-бирини отади, ўлдиради. Ҳеч ким омон қолмайди! Америка ва Россияга қарши бирлашиб, иттифоққа айланишни истаётган Европа яна Болқон билан овора бўлиб қолади. Мен эса бу йўлда насроний ва мусулмонлардан ҳамда маҳаллийчи аҳмоқлардан фойдаламан. Улар бир-бирларини қонларини тўкар экан, менинг қудратим ошади. Улар бир-бирларининг уйларини ёқар эканлар, бу оловда менинг қозоним қайнайди. Биласизми, пошшом, мен бутун Болқонни тўр билан ўрадим, ўтин ғарами устига ўтқаздим, ёқилғи сепдим, гугурт чақсам, кифоя!
Мусо пошшо сапчиб ўрнидан турди, турдию, чап кўкси санчди, нафас сиқди, столга суяниб, финжондан сувни охиригача симирди.
– Бундай типирчиламанг, пошшом, – заҳарханда қилди Арчибалд. – Сизнинг салобатингизга ярашмайди. Финжонни менга отиб ўтирманг, бу уят бўлади.
– Менга уятни ўргатма! Арчибалд, бутун дунёни сенга қарши оёққа қўяман! – деди Мусо пошшо.
– Бутун дунёни? Кулгимни қистатманг, пошшом! – деди Арчибалд лабини масхараомуз қийшайтириб. – Биринчидан, мени ҳеч қаердан топиб бўлмайди, иккинчидан, мени ўлдира олмайсиз, чунки сизни оилангиз билан эртага қириб ташлашади. Дунё эса арзимаган нарса учун оёққа туравермайди. Дунёни арзийдиган манфаатга ишонтириш осон эмас. Охирги гапим шуки, Болқонда, албатта, геноцид бўлади, давлатлар майдаланади, эски ҳукуматлар кетиб, янгилари – бизнинг ўйинимизни ўйнайдиганлари ташкил бўлади, иттифоққа бирлашаётган Европа, қадим олигарх, аристократ ва монарх сулолаларининг Европа бирлиги ҳақидаги хомхаёллари, шубҳасиз, чиппакка чиқажак. Бечора мусулмонлар бу қирғинда кўп азият чекишади, мен эса уларга ҳамдард бўлиб, қурол бераман, улар қурол билан кўпроқ қон тўкишади ва тағин менинг олдимда қарам бўлиб қолишади. Сиз эса буни кўра олмайсиз, бир соатдан сўнг ўласиз, чунки сув ичган финжонингизни заҳарлатиб қўйгандим.
Мусо пошшо оёқларидан мадори қочиб, иситмаси кўтарилганини, терлаётганини сезаётган эди. Бор кучини тўплаб, деди:
– Эй шайтоннинг қули! Эҳтимол, сен айтгандек бўлар, сен иблис минглаб одамларни васваса этиб, қонлар оқизарсан, Аллоҳ номи ила қасам ичаманки, албатта, бу қон ичида ўзинг чўкиб ўласан. Ҳар бир зулм учун ҳам, ҳар бир адолат учун ҳам Аллоҳнинг ҳисоби бор. Сен дунёда ҳадсиз хорлик чангалида ўласан, қиёматда жаҳаннамда абадий ёнажаксан!
Мусо пошшо қувватини жамлаб, ташқарига чиқиб, эшикни қарсиллатиб ёпди ва тез-тез қадам босиб дарвозадан чиқди, уловга етиб бориб, ўтирди, ҳайдовчисига буюрди:
– Энг катта тезлик билан уйимга ҳайда!
Арчибалд Мусо пошшонинг юзида ажал белгиларини кўрди, бироқ рақибининг охирги гаплари уни мувозанатдан чиқарди. Гарчи, у ҳар қандай диний эътиқодга куфр келтириб яшаса-да, Мусо пошшонинг дунёдаги хорлик ва жаҳаннамдаги абадий азоб ҳақидаги таҳдиди уни қўрқитиб юборди. “Йўқ, ҳаммаси ёлғон! Дин – васваса, диндорлар галлицюнациядаги тентаклар-ку! – деди ичида. – Аммо айтаётганлари рост бўлса-чи! Мумкин эмас, ёлғон! Башарти, рост бўлса ҳам, бизни гуноҳкор, деб дўзахга қарши уруш эълон қиламан!” Арчибалд ўзини шундай деб овутган бўлди-да, бақирди:
– Виски келтиринглар менга!
Мусо пошшо уйига келгани, хотини Зайнаб хонимга нималарни айтишга улгургани китобхонга маълум. Зайнаб хоним эса қирғиндан кейин беҳуш ўғли Умар ва неварасини ертўладан чиқариб олгач, сув пуркаб ҳушига келтирди.
Шифохоналар ҳам вайрон бўлган эди, шаҳарда қон ҳиди куюк иси билан қоришиб, анқиб кетди. Томоқлар, димоқлар бу ҳиддан бўғилди, тирик қолган аёллар шаҳар ташқарисидаги далага олиб чиқилди, тикилган чодирларга жойлаштирилди. Европанинг турли бурчакларидан, Туркиядан кўнгилли ёрдамчилар кўмакка етиб келдилар, мурдаларнинг шахсини аниқлаш, уларни кўмиш ишлари бошланди. Бу ишлар пайти ҳаммаёқ талатўп бўлди, ҳамма чарчаган, ҳамма асабий, ҳамма қайғуда, ҳамма қўрқувда эди. Болқонни ҳали у нуқтасида, ҳали бу нуқтасида намойишлар, қуролли тўқнашувлар бошланди, кимлардир қасос талаб қилди, кимдир ҳукуматлар истеъфосини.
Гўё ҳамма айбдор, ҳамма жиноятчи эди, қўли қонга ботмаган одам қолмагандек туюларди. Зайнаб хонимнинг у кунлар изтиробидан ҳамма каби юраги санчади:
– Қуръонда Аллоҳ таоло марҳамат қилади: “Биз сизларни хавф-хатар, очлик, молларингизга, жонингизга, меваларингизга зиён етказиш билан имтиҳон қиламиз. Сабрлиларга хушхабарлар бўлсин! Улар бошларига мусибатлар келганда: “Биз Аллоҳникимиз ва, албатта, Унга қайтажакмиз!» дейдиганлардир. Уларга Роббиларидан нажот, раҳмат бор. Улар ҳидоят топганлардир!” Бу Бақара сурасидаги ояти каримадир.
– Имтиҳон шундай оғир кечди биз учун, бироқ тоқатимиз уни кўтарди. Сабр қила олдикми, йўқми, билмаймиз, – деди Зайнаб хоним Анжелинага. – Ислом ягона яратган зот Аллоҳга таслим бўлиш динидир. Инсон, нафақат, Аллоҳнинг амру фармонларига, балки, тақдирига-да, таслим бўлмоғи лозим. Ана шундай мусибатлардан чин таслимият, чин иймон ўртага чиқади, ўзини намоён этади. Аллоҳ, шубҳасиз, нажот беради, ўз раҳматини ёғдиради, мусибатни мўмин учун енгиллаштириб қўяди, мусибат устидан мусулмонни музаффар айлайди. Бироқ мусибатни соғинмаслик лозим. Мусибат тиламаслик шарт. Аллоҳга дуо ила ёлвориб, ҳамиша нажот ва нусрат сўрамоқлик даркор. Зотан, мусибатлар бир тиғ, у кесган жойнинг чандиғи, албатта, сақланади.
Анжелина Зайнаб хоним суҳбатидан сўнг чиндан паришон бўлди. У ўзи турган бу яшил маскан, суҳбатлашаётгани одамларнинг тарихида бу қадар улкан фожиалар борлигидан бир ҳайрат баробарида қўрқувга тушиб юраги орқага тортса, шунча йўқотиш ва изтироблардан кейин ҳам қаддини тик тутиб, ибодат тўла нурли ҳаётини Роббисига шукрона ила кечираётганларидан уларга эҳтироми кўпаярди.
– Келинларингиз тақдири қандай кечди?  – деб сўради Анжелина.
– Келинларимни узатдим, – деди Зайнаб хоним. – Йўқ дейишларига қўймадим. Аёлнинг дини олдидаги бурчи ўлган эри ва болаларига мотам тутиб, умрини исроф қилиш эмас, балки, солиҳ бир мусулмонга, хоҳ биринчи, хоҳ иккинчи хотин сифатида турмушга чиқиб, фарзанд дунёга келтириб, тарбиялашдир, Ислом учун етук мусулмонни камол топтиришдир. Мен шундай тушунаман. Шайтоний туйғуларга, тушкунликка алданиб, ўзини жабрдийда кўрсатиб яшайдиган аёлларнинг кучли бўлишларини истардим. Бундай кучнинг манбаи эса Исломдир, соф Иймондир.
Анжелина учун бу янги мезон эди. У ўқиган фалсафа китоблари ўзинг учун яша, деб уқтиради. Зайнаб хоним эса бошқа бир ҳадафни, умр ва жонни бахшида этишга арзийдиган Юксакликни кўрсатаётир. Хоним Анжелина учун мавҳум бир руҳоний мулкнинг маликаси ўлароқ туюлди; бу малика ўз мулкида зерикмаяпти, шикоят этмаяпти, у ҳаловатда, таърифга сиғмас сакинатнинг тахтида улуғвор яшамоқда. Анжелина айнан ана шу руҳоний мулкка мансуб бўлишни истай бошлади.
У ишига қайтди, лойиҳадаги фильм суратга олинди, намойиш этилди. Анжелина яна жўшқин ҳаёт бағрига кирди. Зайнаб хоним суҳбатининг таъсири хиралашди. Бироқ Анжелина хиёнатга, қайғуга дуч келганида Зайнаб хонимни, унинг гапларини беихтиёр эсларди. Бир неча фильмлардан кейин галдаги лойиҳа Анжелинада ўзгача иштиёқ уйғотди. Бу Ўрта Осиёдан Ҳиндистонга бориб, салтанат қурган Муҳаммад Заҳириддин Бобур исмли мусулмон подшоҳи ҳақидаги йирик лойиҳа эди. Анжелина ижодий гуруҳ билан подшоҳ Бобур ва унинг сулоласи ҳақида бир неча қисмли илмий фильм тасвирга олиш учун Ҳиндистонга учиб кетди. Бу янги саҳифа. Анжелина кўп таъсирлантирган, ҳатто, уни йиғлашга мажбурлаган воқеалар Ҳиндистонда кутаётганидан у мутлақо бехабар эди шу онда.
        </item>
        <item>
            ...Абдуллоҳ текширувга ҳаммадан кейин оқсоқланиб чиқди. Айдар, Найнов ва Олифтанинг қаторида сафга турди. Текширувни олти миршаб ўтказар экан. Улар исковуч ит ҳам етаклаб олишган эди. Икки миршаб исковуч ит билан камерага кириб кетди. Миршабларнинг каттаси буюрди:
– Ҳамманг кийимингни еч!
Абдуллоҳ кўрдики, шериклари бир зумда лунгидан бўлак ҳамма либосларини ечишди.
Миршаблар ҳар бир маҳбуснинг исм-шарифларини ўқиб, йўқлама ўтказдилар. Абдуллоҳнинг наздида ҳамма миршаблар бир хил эди, гўё уларнинг ҳеч бирида бирор хос фарқ йўқ. Аслида, қамоқ кўрмаган инсон учун дастлаб шундай туюлади.
– Қандай муаммолар бор? – сўради бир миршаб. Маҳбуслар бир овоздан:
– Муаммо йўқ! – дейишди ва жўр бўлиб бақиришди. – Буюк Хитой, олға бос! Буюк Хитой, олға бос! Коммунизм, олға бос!
Миршабларнинг каттаси маҳбусларга рухсат беришга шошмаётган эди. У ҳар бир маҳбуснинг яланғоч танасига диққат билан разм солди, Абдуллоҳнинг рўпарасида тўхтади.
– Менимча, янги маҳбусимизда муаммо бор, – деди елимтаёғи билан унинг танасини кўрсатиб. – Бу ўртоқнинг баданида кўкармаган жой қолмабди-ку! Башара ҳам шишиб кетибди! Бу нимаси?
Абдуллоҳ каловланиб қолди. Чунки миршаббоши саволни азбаройи ғамхўрликдан эмас, мазах қилиш мақсадида бераётгани унинг афтидан, овоз оҳангидан маълум. Камерадаги олишувни айтишдан қандай наф? Уларнинг ўзига ҳаммаси аён-ку!
– Янги маҳбус йиқилиб тушган, – деди Айдар.
Миршаббоши Айдарга қаради:
– Йиқилиб тушган?! – маҳбуснинг гапини худди ажабсингандек такрорлади. – Ёмон йиқилибди-да! Қаерда йиқилдинг, эй маҳбус?
Абдуллоҳ дам миршаббошига, дам Айдарга қаради. Бу ўйиндан асаби бузилаётганини сезди.
– Тегирмоннинг паррагига йиқилибди, – деди Айдар яна. – Шунинг учун, танасида кўкармаган жой йўқ.
– Шундай демайсанми, ахир, – деди миршаббоши хотиржам бўлгандек. – Қамоғимизда тегирмон йўқ, демак, бошқа жойда йиқилган.
У шундай деб маҳбусларга камерага қайтиш учун рухсат беришга чоғландию, тўсатдан яна бир нима эсига келди.
– Менга қара, янги маҳбус, – деди Абдуллоҳга.
– Қамоқ қоидаларини билиб олдингми? Шиорларни ёдладингми?
– Ўргатамиз, яхши билиб олади, – деди Айдар.
– Жуда соз, – деди миршаббоши таҳдидомуз, Абдуллоҳдан кўз узмай. – Камерага кир ҳамманг!
Камеранинг темир эшиги занжирлангач, Айдар ўрнидан туриб Абдуллоҳнинг қаршисига келди.
– Ҳа, ботир! – деди тиржайиб. – Даминг жуда баланд-ку!
– Сенлар билан очиқ гаплашаман! – деди Абдуллоҳ ўзини йўқотмай. – Эркакка ўхшаб гаплашиб олишимиз керак.
– Нима, сен зўрмисан? – хезланди Айдар.
– Зўр эмасману, мени дўппослайман, десанглар, кафолат бераман: учовингдан бирингни шу ерда ўлдираман! – деди Абдуллоҳ кўзи қонга тўлиб. Унинг шу туриши ҳужумга шайланган илонга ўхшарди. – Сенлар шоқолдек тўдалашиб урушар экансанлар. Бир кишига уч киши! Ўзларинга шуни раво кўряпсанларми?
– Ақллимисан? Шу қадар ақллимисан? – деди Айдар. Унга Абдуллоҳнинг гапи наштардек ботган эди.
– Ҳа, ақллиман! – деди Абдуллоҳ паст кетмай. – Жуда ҳам ақллиман!
– Аҳмоқ ўзини ақлли, дер экан, – деди Найнов.
– Аҳмоқ кўчада, – деди Айдар Найновга. У бир нималарни ўйлаб улгурган эди. Шунинг учун, Абдуллоҳга илжайиб ўгирилди. – Одатда, кўпчилик янги маҳбуслар қопдаги мушукдай питирлайди. Мушт уришинг шарт эмас, бир марта сўксанг, хизматингга шай бўлишади. Сен эса қайтмас экансан! Юрагинг бор экан.
– Бир бошга бир ўлим! – деди Абдуллоҳ. У ҳамон ҳимоя ҳамда ҳужумга шай эди.
– Гап йўқ! Эркак экансан, – деди Айдар. – Сенга тан бердим. Энди камеранинг тенг ҳуқуқли аъзосисан.
Найнов ва Олифта Айдарнинг бу ҳимматидан ҳайрон ҳолда бир-бирларига қараб қўйишди.
– Сендан бир илтимосим бор, фақат тўғри тушун, майлими? – деди Айдар.
– Қандай илтимос? – сўради Абдуллоҳ.
– Намозни ишора билан ўқийсан, чунки қамоқда ибодат тақиқланган. Намоз ўқишинг ҳамон сени маъмурият жазолайди. Бизни ҳам. Ишора билан ибодат қиласану, савол-жавоб бўлса, намоз ўқимаяпман, дейсан, – тушунтирди Айдар. – Акс ҳолда, сени намоз ўқиш тугул, оёқда туролмайдиган қилиб қўйишади. Бизнинг камерадан бошқа жойга ўтсанг, гапингни эшитиб ҳам ўтиришмайди.
Айдарнинг овози мулойим ва самимий эди, гўё. Абдуллоҳ бу илтимосни қабул қилди.
– Яхши. Энди бир аччиқ чой ичайлик, – деди Айдар ва эшикка бориб, тақиллатди. Дарча очилмади, балки эшик очилди.
Навбатчи миршаб кўринди:
– Айдар, бу ёққа чиқ! – деди у. Айдар камерадошларига ҳозир қайтаман, дегандек қўлини кўтариб қўйди-да, эшикдан чиқди. Уни миршаббошининг хонасига олиб боришди.
– Айдар, янги маҳбусга кучинг етмадими? – деди миршаббоши Айдар кириши ҳамоноқ.
– Ўлдиришга кучим етади, – деди Айдар дарҳол. – Аммо итдай қайсар экан. Эшакдай оёғини тираб турибди. Бўйсундира олмадим. Ўзингиз ўлдирма, оёқда юрсин, дедингиз. Рухсат берсангиз, тиз чўктираман. Бироқ унда у ўлган бўлади.
– Йўқ, ўлдирма. У ўзини қандай тутяпти, бирма-бир айт-чи, – сўради миршаббоши.
– Уриб, ичини тўкдим, лекин дадил, – деди Айдар. – Бир бошга бир ўлим, дейди. Ишора билан намоз ўқишга кўндирдим.
– Майли. Эрта-индин унинг тергови бўлади, тезда суддан насибасини олиб, жамлоққа юборилади. У ерда худо дейиш тугул худонинг кимлигини унутади. Бироқ террористни ўз ҳолига ташлаб қўя олмаймиз.
– Нима қилишим керак? – сўради Айдар.
– Эрталабдан кечгача беҳаё ҳикояларга зўр берасанлар, – йўл-йўриқ берди миршаббоши. – Фоҳишалар ҳақида тинимсиз гапирасанлар. Айниқса, намоз ўқишни бошласа, кўпроқ сўкининглар. Ҳамманг овқатни чап қўлда енглар. Сигаретнинг кўтини кўтига улаб чекинглар. Камерани тутунга тўлдириб юборинглар. Сигарет чекмаган пайтларингда нос чекиб туфла. Анави художўйга ҳам севган қизи ёки ўйнашлари ҳақида савол беринглар. Мени тушундинг-а?
– Албатта, – ҳиринглади Айдар.
– Бу ишни қойиллатамиз. Лекин сигарет, нос, чой керак.
–  Ундан хавотир олма, – деди миршаббоши ва тортмасидан бир елимхалта тамаки ва носни олиб, Айдарга сурди. – Мана, тамакини қоғозга ўраб чекасанлар, нос ҳам етиб ортади. Чойни эса навбатчидан сўрайсан.
– Раҳмат, бошлиқ, – деди тамаки ва носни олиб оғзи қулоғига етиб Айдар ва хонадан чиқди.
Айдар камерага катта ишни дўндиргандек керилиб кириб келди.
– Тамаки, нос, – деб иккита елимхалтани деворга ва ерга пайвандлаб маҳкамланган столга қўйди. – Миршаббошидан ундирдим. Йигитларга бер, дедим.
Абдуллоҳ зикрда эди. Айдарга эътибор ҳам бермади. Эшик очилди ва миршаб чақирди:
– Найнов!
...Найновни ҳам миршаббоши ҳузурига келтирдилар. Миршаббоши Найновга савол берди:
– Камерада нима гап?
– Террорист ўзиникини қўйди, – деди Найнов норози бўлиб. – Айдарнинг унга кучи етмади. Ҳатто, намоз ўқишига рухсат берди.
– Намозга рухсат берди?! – ҳайрон бўлди миршаббоши. – Яна нима гап?
– Террористни нима учун эркалаяпмиз? Шунга тушунмаяпман! Унинг журъати жуда баланд, – деди Найнов.
– Ҳеч ким эркалаётгани йўқ, – деди миршаббоши. – Ҳар бир ишнинг ўз вақти бор. Сенларга жиддий топшириқ: террористни жиғига тег, унга ёқмайдиган ҳамма ишни қил. Камбағални урма-тепма, ёқасини йирт.
– Агар менга айтсангиз, у душманнинг тезда эсини киритаман.
– Қизишма, – деди миршаббоши. – Сенга жиддий бир гапни айтай. Сен билан қиладиган ишларимиз кўп. Сен давлатга катта хизматлар қилишга қодирсан. Шунинг учун, шошма. Бу террорист оддий нусха эмас, у чет эл ватандоши. Шу боис, уни ортиқча калтаклай олмаймиз. Фақат руҳий синдиришимиз керак. Қонун билан уни эзамиз. Тушундингми?
– Тушундим, – деди Найнов.
– Судинг ўтгач, жамлоқда ҳам яхши яшашингга шароит ҳозирлатиб бераман, – ваъда қилди миршаббоши, – сени унутиб қўймайман.
– Раҳмат, бошлиқ, – миннатдор бўлди Найнов чиқиб кетаркан.
Миршаббоши Олифтани чақиришни лозим топмади, бироқ Абдуллоҳ Ёрқин билан суҳбат ўтказмоқчи эди. Навбатчи миршаб Абдуллоҳни етаклаб келди. Абдуллоҳ қўлини орқасига қўйиб, эшик олдида миршаббошига қараб туриб қолди. Миршаббоши эса худди хонада ҳеч ким йўқдек қандайдир қоғозларни титкилаб ўқий бошлади. Бир неча дақиқани ўтказиб, Абдуллоҳга қаради.
– Маҳбус, ўзингизни таништиринг, – деди.
Абдуллоҳ исм-шарифини айтди.
– Шинжон провинцияси фуқаросимисиз? – деб сўради.
– Йўқ, – деди Абдуллоҳ.
– Қаернинг фуқаросисиз?
– Туркия Республикаси ватандошиман.
– Фахрланасизми бу билан?
– Албатта, – деди ишонч билан Абдуллоҳ.
– Ўз ватанингизга хоинлик қилиб, қочиб кетгач, фахрланасиз-да, бошқа нима ҳам қилардингиз! – деди нафрат билан миршаббоши. Абдуллоҳнинг миясида ҳарорати ошди.
– Туркия ҳам, уйғур ҳам қондош, – деди асабийлашиб. – Бири оға, бири ини. Ўртада ҳеч қандай хиёнат йўқ!
– Жуда ҳам ақлли экансизми! – ҳиринглади миршаббоши. Бу ҳиринглаш замирида ваҳшийликнинг ҳиди анқирди. – Сиз қамоқ қоидасини билмайсизми?
– Билмайман. Қандай қоида? – деди Абдуллоҳ.
– Миршабнинг ҳузурида ўзингизни тўлиқ танитишингиз шарт, – деди миршаббоши.
– Буни ҳеч ким айтмади, – деди Абдуллоҳ.
– Айтишади, жуда тушунтириб айтишади, – деди миршаббоши. – Қандай жиноят билан келдингиз?
Абдуллоҳнинг энсаси қотди, миршаббоши ҳамма гапдан хабардор эканлигига унинг ишончи комил эди. Била туриб сўраш, албатта, масхара ва ерга уриш эканлиги аниқ. Шундай бўлса-да, ўзини қўлга олиб жавоб берди:
– Муштлашув.
– Қандай муштлашув? – анқовсиради миршаббоши.
– Мазлум уйғурни ҳимоялаб, золим хитойни урдим. Шунга қамашди, – деди Абдуллоҳ.
– Бу жиноятингиз учун неча йил қамоқда ўтиришингизни биласизми? – деди миршаббоши.
– Мен жиноят қилмаганман, – деди Абдуллоҳ кескин. – Мен ҳимоячи талаб қиламан!
– Ҳимоячи? – ҳайрон бўлди миршаббоши.
– Ҳа, мени судсиз бир неча кунки, ушлаб турибсиз! – деди Абдуллоҳ. – Мен уйимга хабар беришим керак.
– Суд?! – миршаббоши бу сўзни умрида илк марта эшитаётгандек эди. – Ҳуқуқий, қонуний ишлардан хавотирланманг, маҳбус. Биз бундай ишларни жуда маромига етказамиз. Терговчиларингиз келса, қолган талабларингизни айтарсиз.
– Мен бу ерда на қонунни, на ҳуқуқни кўрмаяпман! –  деди Абдуллоҳ.
– Куйинманг, маҳбус, – таскин берди миршаббоши. – Бу ерда кўрганларингизнинг кўпини кўрмайсиз. Кўрмаганларингизнинг эса жуда кўпини кўрасиз. Энди эса камерангизга боринг-да, терговчингизни кутинг.
– Ҳибсга олинганим ҳақида оиламга хабар беришингизни талаб қиламан! – деди Абдуллоҳ оёқ тираб.
– Сиз бу ҳаётда талаб ва истакларсиз яшашни тезда ўрганиб кетасиз, маҳбус, – файласуфлик қилди миршаббоши. – Сизга жуда фойдали маслаҳатни бераман, олинг ва фойдаланинг, майлими? Ўнг қулоғингиз билан ҳам, чап қулоғингиз билан эшитинг: икки жағ орасидаги лахтак гўштни кўп ишлатманг. Тартибга бўйсунинг. Исён қилманг. Тортишманг, акс ҳолда, ҳалок бўласиз. Бу ерда манаман деган паҳлавонлар ер чизади, йўлбарсман деганлар, сичқон бўлиб чийиллайди. Айтган ҳар бир гапингиз, қилган ҳар бир ишингиз бошингизга шундай балоларни келтирадики, туғилганингизга пушаймон бўласиз. Осмондаги худойингизнинг бу қамоқда гапи ўтмайди, дуоларингиз шу қамоқ деворлари ичида қолиб кетади. Бу жирракилигингиз билан ҳамон тирик эканингизга ҳайрон қолинг. Шундоқ ҳам, сиз катта хавф остидасиз!
Абдуллоҳ миршаббошининг таҳдидларидан кулгиси келди, қасдлашиб кулмоқчи эди, кула олмади. Лекин гапирди:
– Мени қўрқитманг!..
– Биз қўрқитмаймиз, ишларимизни кўриб, ўзингиз қўрқасиз. Боринг камерангизга, маҳбус!
Миршаббоши жуда мулойим, ҳатто, бироз чўзиброқ сўзларкан. Абдуллоҳни бир ой ичида ҳеч ким йўқламади. Бир ой унинг учун жуда оғир ўтди: камерадошларининг беҳаё гапларидан кўнгли айниди, улар эса бу масалада сира тўхтамас эдилар, мана шундай бузуқ гаплар ичидан чиқаётган бу одамлар Абдуллоҳнинг кўзига шу қадар жирканч туюла бошладики, уларга на амри маъруф, на наҳйи мункар кор қилмаслигини англади. Бундай шалоқ сўз одамлар, бундай фасод фикрли каслар, бундай ахлоқсиз кимсалар билан бир ҳаводан нафас олиш жаҳаннам азоби каби туюлди, шубҳасиз, бу тоифа тубанларнинг қўлидан ҳар қандай ёвузлик, ҳар қандай пасткаш ишлар келишига ишонмоқ мумкин. Абдуллоҳнинг хавотири оиласидан эди: отаси не аҳволга тушди экан? Онаси-чи? Агар узоқ йилга қамалиб кетса, завжасининг ҳоли не кечаркин?
“Тақдирнинг яхшиси ҳам, ёмони ҳам Аллоҳдандир! – дер эди хаёлан ўзига Абдуллоҳ. – Аллоҳдан келадиган ҳар қандай қадар ишига рози бўлиш банданинг адабидир. Аллоҳим, менга хайрлар йўлла! Мени ношукурларинг сафидан айлама, Роббим! Иймонимни саломат қил, агар Сен ёрдам бермасанг, менинг ҳолим вой! Аллоҳим, гуноҳларим беҳад кўп! Мени кечир ва бошимдан бу мушкулотни кўтар!”
Бир ой ичида Абдуллоҳнинг танасидаги калтак излари батамом йўқолди. Буни миршаббоши ҳар куни текширди. Унинг ўзи тиш ювадиган пастани берди ва кўкарган жойларга суришни буюрди. Абдуллоҳ шундай қилди. Камерадошларнинг ахлоқсиз суҳбатлари, ахлоқсиз саволлари бир жиҳатдан уни кўп беҳузур этса, бошқа томондан аср вақтидан то ярим тунгача давом этадиган нолаю фарёдлар эзиб юборди. Орада Олифтани олиб кетиб, ўрнига ёшроқ йигитни келтиришди. У амакисини пичоқлаб қўйибди.
– Эшагим амакимнинг боғига кириб, экинларини еб қўйди. Амаким эса мени ҳақоратлади. Жаҳлим чиқиб юрагига ошпичоқ тиқиб қўйдим.
Боланинг ёши йигирма иккида эди. Жиннидек ўтирарди. Айдар ва Найнов эса унинг устидан кулишди:
– Ҳаммасига эшак айбдор! – деб ҳукм қилди Найнов.
– Эшак қочган, – хохолади Айдар. – Қидирувда!
У болани олиб кетишди. Унинг ёшидаги яна бир йигитни шу камерага қамадилар. У эса шериклари билан олтмиш ёшли чолнинг уйига ўғирликка кирибди. Чолни уйида йўқ, деб ўйлашибди, афсус, уйида экан. Уйғониб қолган экан, гулдон билан бошига уриб тинчитишибди.
– Хафа бўлма, – деб унга таскин берди Айдар. – Мен ўн олти ёшимда биринчи марта одам ўлдирганман. Қорнига ўроқ санчганман. Қамалиш масаласида тажрибам ошиб кетди. Қўрқадиган жойи йўқ.
– Қамоқ биз учун уй, – деб мақтанди Найнов. – Кўчага чиқсак, уйидан ҳайдалган одамдай ҳис қиламан ўзимни.
– Сенга ҳам бу жой ёқиб қолади, – деди Айдар.
– Йўғе, – йигитча бу гаплардан қўрқиб кетди. – Адвокатларим бор. Энг кам муддатни олиб беришади. Қамоқдан чиқсам, ҳалол яшайман.
– Хихихи! – ҳиринглади Найнов.
– Вохахаха, – ётиб қорнини чангаллаб кулди Айдар. – Ҳали қамоққа кирмабсан, дунёга келмабсан! Бўйнингга яна беш-ўнта жиноятни қўйишади, ҳаммаси зўр бўлади!
– Адвокатлари кам муддат олиб берармиш! – кулгидан ўзини тўхтата олмасди Найнов. – Адвокатлар бор-ку!..
У шундай деб сўкинди.
Йигитчанинг ранги оқариб гапиролмай қолди. Абдуллоҳ эса бирор суҳбатга аралашмай жим ўтирарди. Икки кундан кейин йигитчани аср вақти терговга чақиришди.
– Адо бўлади, – фол очди Найнов.– Ё калтак ейди, ё ҳамма жиноятни бўйнига олади.
– Калтак ҳам ейди, тан ҳам олади, – деди Айдар бепарво.
Одатдагидек, фарёдлар ертўладан чиқиб, қамоқ деворларига урилиб, тепага ўрларкан, Абдуллоҳ қайси чинқириқ анави йигитчага тегишли эканлигини билмоқчи, хаёлан унга ҳамдард бўлмоқчи эди. Вақт хуфтондан ошди. Ухлаш буйруғи берилди. Шу пайт камера эшиги очилди ва йигитчани ичкарига итариб юборишди. У эмаклаб кирдию, бетон полга ётиб қолди.
– Ҳей, тура оласанми? – деди Айдар ётган жойида ёнбошлаб. Абдуллоҳ тепадан тушди,
Найнов ўз ўрнини йигитчага бериб туришга қарор қилди: биргалашиб уни ётқизишди. Йигитчанинг оёғи даҳшатли даражада қонталаш бўлиб шишиб кетган, ўзи эса иситмаси кўтарилиб:
– Урманг! Урманг! Тан оламан, урманг, – деб йиғламсираб алаҳларди. Алаҳлаганда эса овози шивирлаб чиқарди.
Абдуллоҳ тепа ўринга чиқиб ётаркан, уйқуси қочди.
“Аллоҳим, бу азоблар қачон тугайди?” – деди ичида. Унинг руҳи синаётганди, қалби умидсизланиб, кўзлари қувончни унутди. Эрталаб йигитча оёққа турди. Текширувдан кейин Айдар уни гапга тутди.
– Нима бўлди? – деб сўради.
– Менга бошқа яширган жиноятларингни айт, дейишяпти, – деди у ҳазин. Йигитчанинг руҳи батамом синиб, на курашишга, на ўзини ҳимоя қилишга кучи ҳам, ишончи ҳам қолмагани кундай равшан эди. – Бошқа жиноятим йўқ-ку, ахир. Ўртоқларимга эргашиб, шу уйга киргандим-да.
– Майли, сиқилма, – таскин берди Найнов. – Яширганинг бўлса, айтавер ўзингга яхши бўлади.
– Нимани яшираман! – деди йигитча қўрқувга тўлиб.
– Унда бошқа осон йўли бор, – деди Айдар. – Хоҳласанг, айтаман, калтак еб юрмайсан.
– Қандай йўл? – танига жон киргандай бўлди йигитчанинг.
– Терговчига: “Оға, қайси жиноятларни тан олай? Қандай қоғозларга қўл қўяй? Фақат мени урманг”, дегин. Майлими? – тушунтирди Айдар.
– Нега, ахир... Бу ёлғон бўлади-ку, – деди йигитча кўзлари пирпираб.
– Нима ўзи рост? Дунёда ҳамма нарса ёлғон, укам, – деди Айдар. – Шундай қилсанг, кўп фойдалар топасан. Калтак тўхтайди, бу бир. Айбларингга иқрор бўлганинг учун камроқ йилга қамаласан, бу икки.
– Адвокатларингдан шимилдириқ ҳам кутма, – деди Найнов. – Сен ўзингга фақат ўзинг ёрдам бера оласан.
– Бу уч, – деб қўшиб қўйди Айдар.
Йигитча ўйланиб қолди. Эртаси куни уни яна чақиришди. У бу сафар чеҳраси очилиб қайтиб кирди:
– Терговчи гапимдан хурсанд бўлди, – деди у. – Эркак экансан, деб ширинлик билан мени сийлади. Мен ҳар қандай қоғозга қўл қўяман, дедим.
Қисқа вақт ичида йигитча Айдар ва Найнов билан чиқишиб кетди, ўзи сигарета чекаркан, улардан тамакини қоғозга ўрашни ва нос отишни ўрганиб олди. Беҳаё ҳикоялар эса уни жуда мафтун қилди. Абдуллоҳ бу ҳолнинг чорасиз гувоҳига айланаркан, иблис ҳийласининг бу қадар турфалигини кўриб, ўзи учун тинимсиз истиғфор айтарди. Шу тариқа, бир ой ўтгач, уни расмий терговга чақиришди.
– Келинг, – деди терговчи. Унинг ёнида бир кекса киши ҳам бор эди. – Мен терговчингизман. Бу киши адвокатингиз.
– Салом, – деди адвокат очиқ чеҳра билан қўл узатиб. – Исмим Тублибек. Сизнинг ҳимоячингизман. Менинг ҳақимни давлат тўлаяпти.
– Шундай, – деди терговчи.
– Давлатимиз терговда ҳам, судда ҳам адолат, қонун бўлишини истайди. Сиз чет эллик экансиз. Адвокатга пул беролмайсиз. Шунинг учун, Тублибек оға сизни давлат ҳисобидан ҳимоя қилади. Энди терговни бошласак ҳам бўлади.
– Ҳа, ҳа, албатта, – деди адвокат Тублибек. – Қани, ҳимоямдаги маҳбус Абдуллоҳ Ёрқинга қўйилаётган айблов билан таништиринг-чи.
– Сиз Абдуллоҳ Ёрқин, – деб гап бошлади терговчи. – Хитой фуқаросини сабабсиз уришда, қасддан тан жароҳати етказишда айбланмоқдасиз. Энди ишга ойдинлик киритиш учун сиз билан ҳар бир ҳолат юзасидан суҳбатлашамиз.
Абдуллоҳ ўзига қўйилаётган айбловлар ичида сиёсий айблов йўқлигини билиб, беихтиёр хотиржам тортгандек бўлди. У хитойликни сабабсиз урмаганини тушунтирса, озод бўлиб кетадигандек эди, гўё.
Кутилмаган қайғу инсонни бир тола нурга ҳам қуёшга талпингандек талпинтиради. Аммо бу нур эмас, йилтираётган муз бўлса-чи!?
        </item>
        <item>
– Европада Европа халқи учун ҳуррият бор, адолат бор, – деди Мубина хоним, яъни собиқ Анжелина. – Ҳукумат тепасидаги сиёсатчиларнинг худбинликларини инкор этмайман. Бироқ халқ демократияга ишонади. Меҳнат ва иқтидор муносиб баҳоланади. Шарқ одами учун ғайритабиий туюладиган ўзсеварлик бу ерда жуда ҳам табиий. Кайфиятинг, хоҳишларинг, фикр ва сўзларингга ўзинг эгалик қиласан. Бошқаларда ҳам бу эгалик ҳуқуқи бор. Унга дахл қилмайсан. Ана шу бош қоида.
Мен Шарқнинг мусулмонлар кўп яшайдиган ҳудудларида бўлганимда уларнинг Европа ҳақидаги қарашлари икки хил эканлигини кўрдим. Бир тоифа одамлар Европани нуқул танқид қилади. Ҳолбуки, уларнинг бирортаси бизнинг Ватанда яшамаган, саёҳат ҳам қилмаган. Бу танқид ҳукмрон ҳукуматнинг бир ёқлама мафкурасининг меваси, холос. Бундай мафкуралар, одатда, миллионлаб одамларнинг манфаати, эркини ҳимоя қилмайди, балки, давлат тепасидаги гуруҳларнинг шахсий фаровонлигини таъминлайди.
Одамлар қулоқлари билан шундай катта даъволарни эшитадилар . Улар эшитишга мажбур этиладилар. Мафкуранинг баланд овози чор-атрофни шу қадар қоплаб оладики, қулоқлар батанг бўлади. Инсонлар, натижада, шахсий ҳаётларида на фаровонлик, на ҳурриятни кўрмасалар-да, руҳиятларига ғалати, ҳеч тарк этмайдиган қўрқув сингиб кетса-да, ўзини бахтли яшаётган ишонади, умрини бахтли яшаётгани ҳақидаги аргументларни излаш билан ўтказиб юборади. Европада эса одамлар бахтли ёки бахтсиз эканликлари ҳақида кўп ҳам бош қотиришмайди. Улар учун, ўзлари истаган ишни қила оляптиларми, шу муҳим. Зотан, сенга бу масалада ташқи тўсиқ йўқ. Давлат ҳам халқ учун шароит яратиб беряпман, беҳаёларча деб кўксига уравермайди, бунинг имкони йўқ. Чунки ёлғон гапирса, халқ ҳукуматнинг эсини киритиб қўяди. Чунки давлатнинг мажбурияти шу. Ҳукуматнинг яккаю ягона вазифаси шу. Агар ҳокимият шу вазифасини бажара олмаса, исталган одам унга қарата: “Ҳей ҳукуматдагилар! Ишларингни эплолмаяпсизлар, қани, ўрнингизни эплайдиган одамларга бўшатиб беринглар!” – дейишга ҳаққи бор. Бу сира ҳам ажабланарли ёхуд қўрқинчли ҳолат эмас. Шарқда, Осиёда эса буни ҳеч ўзларига сингдира олишмас экан, айниқса, мусулмонлардан иборат мамлакатларда ҳукуматдан яхши ишлашни талаб қилганларни жазолашади, ҳолбуки, улар Европадаги каби ҳукуматдан истеъфо сўрашмайди ҳам.
Кейинроқ Ислом тарихини батафсил ўрганиб, биздаги бу эркинлик Ислом таълимотининг асоси эканлигини кўрдим. Гап шундаки, пайғамбаримиз Муҳаммад соллаллоҳу алайҳи ва салламдан кейинги Абу Бакр, Умар, Усмон, Али розияллоҳу анҳум даврларида уларни, жамиятнинг саъвияли инсонлари: агар адолат қилмасанг, сени ўлдирамиз, деб огоҳлантиришган. Оддий одамлар давлат раҳбарининг қарорига, агар унда хатолик бўлса, эътироз билдиришган. Бу учун ҳеч ким қораланмаган, аксинча, олқишланган.
Европа Исломнинг шакли, қолипи билан ўз ҳаётини қурди. Бироқ Ислом ақийдасини қабул этмади, ақийдасиз исломий қолип Европани ҳуррият ва адолат ўлкасига айлантирди. Шарқ ва Осиё эса исломий ақийдани ҳам, исломий қоидаларни ҳам бузиб юборди. Майли, бу чуқур масала. Кўп жиҳатлари бор, кейинроқ тўхталамиз.
Европага нисбатан шарқликларнинг яна бир муносабати буткул тақлиддан иборат. Кўп Осиё одамлари парвоналар чироққа қандай талпинса, Европага шундай талпинади. Европага эргашади. Ажабланарли жиҳати шуки, осиёликлар ҳам, шарқликлар ҳам Европага энг биринчи бўлиб, кийинишда, маиший турмуш услубларида тақлид қилишади. Шахсан, бу менга бироз эриш туюлади. Ахир, Европа халқи очиқ кийинса, столда овқатланса, ички, интим ҳаётида қандайдир қоидаларга амал қилса ёки бир жинсли никоҳни тасдиқласа,  шуларни бутунича қабул қилсангиз, Европадек тараққиётга эришиб қолмайсиз-ку!
Мен ўз ўлкамнинг Ер юзининг бошқа ҳудудларидан устунлигини тақлиддан йироқлигида, одамлари ўз ичидагини борича тақдим этишида ҳамда инсонлар ўз миллатдошлари устидан ҳукм юритишга интилмасликларида, деб биламан. Чунки шу асосида ҳамма ютуқни қўлга киритиш мумкин. Осиё мусулмонлари эса аксинча: улар нима учундир, қудратлиларнинг хоҳиши учун яшашади, бошқаларнинг олдида муте ҳолда турадилар, ошкор этолмаган истакларини пинҳона амалга оширишга уринишади. Ҳолбуки, тилларида ёлғиз Аллоҳнинг розилиги ҳақида гапиришади. Аслида, инсон ёлғиз Аллоҳнинг розилиги учун яшаганида Ер юзида заррача зулм бўлмасди, бирор одамнинг кўзидан бир томчи ёш беҳуда тўкилмасди, ҳатто, чумоли ҳам оёқ остида қолиб эзилмасди, чунки Ислом нафақат одамзоднинг, балки, жонли ва жонсиз жамики мавжудотнинг ҳуқуқини, ҳурриятини мукаммал ҳимоялайди. Шундай ҳимоялайдики, бировнинг ҳаққини адо этиш билан бошқанинг ҳаққи поймол бўлмайди. Башарти, инсонлар Исломда яшаяпман, деб ҳаётларига Исломни татбиқ этмасалар, тилларида диёнатдан сўзлаб, дилларида хиёнатни одат этсалар, уларнинг устидан зулм тошлари ёғади, золимлар ҳамиша қойим бўладилар. Чунки бу Аллоҳнинг қонунини ўйин қилишдир. Аллоҳ Ўз Қонунини ўйин қилганларни эса, албатта, жазолайди. Масалан, золимларнинг қўли билан.
Менга Ўрта Осиёда туғилиб, Ҳиндистонда салтанат барпо этган бир подшоҳ тарихи ҳақида айтишди. У ҳақдаги илмий фильм лойиҳаси тасдиқланибди. Мен сценарийнавис ўлароқ бу подшоҳ тарихини ўқишга киришдим. Унинг исми Муҳаммад Заҳириддин Бобур эди.
Юқорида айтганларимнинг аксари подшоҳ Бобур фаолиятига ҳам тегишли, чунки у Исломнинг асл қудратини ўрта асрларда намойиш эта олган кам сонли ҳукмдорлардан биридир.
У ҳақида сизларга батафсил гапиришга вақт етишмайди, бироқ бир неча муҳим нуқталар борки, шу нуқталар сабабли мен Бобуршоҳга маҳлиё бўлдим. Бу Бобуршоҳнинг тугамас шижоати, қатъий иродаси, ақлни лол этадиган ғайратидир.
Унинг таржимаи ҳолига боқиб, чинакам Эрни, мухлис мусулмонни, Роббисига боғланиб, Ундан чексиз қувват олишга эришган Бандани, буюк мақсад йўлида ўзини қурбон этишга тайёр Улкан Шахсиятни кўрасиз. Унинг ўткир ақли, мустаҳкам эътиқоди, беҳад кенг тафаккури, кучли хотираси, сиёсат ва ҳарб илмидаги маҳорати сабаб мен Бобуршоҳга ошиқ бўлдим.
Дастлаб, унинг “Бобурнома” китобини ўқидим. Ўқиганим сари қаршимдан жуда ғайритабиий, айни пайтда, хислат ва фазилатлари одамни сеҳрлаб қўядиган бир Инсон пайдо бўлди. Хоҳласангиз ҳам, хоҳламасангиз ҳам, Бобуршоҳни ҳурмат қилиб бораверасиз. Мен бундай шижоатнинг, бундай жозибанинг манбасига кўпрок қизиқдим, ўргандим. Хулосам шу бўлдики, Бобуршоҳнинг қудрати Ислом экан. Ўн икки минг лашкар билан юз минг қўшин қаршисига чиқиш учун, ўйлаб кўринг, инсон ким бўлиши керак? Ёки бу қандай одам бўлиши мумкин? Ёки ўн икки минг одам юз минг кишилик қўшин билан жанг қилишга рози. Уларни қандай қилиб бу йўлга бошлаш мумкин, ахир? Ўн икки минг инсон юз минг нафар аскар рўпарасига чиқар экан, уларни қандай ишонч воситасида тарбиялаган экан? Мени шу лол қолдирди.
Энг ҳайратланарлиси, ана шу ўн икки минг юз мингни тор-мор қилди. Аминманки, Бобуршоҳ ҳам, унинг қўшини ҳам ўлимни бўйинга олиб урушга чиққан эдилар. Улар бу урушда ўлиш орқали дунё ҳаётидаги неъматлардан кўра улкан неъматга эришмоқларига инонмаганларида бу йўлга азм қилармидилар? Йўқ. Улар учун урушнинг натижасидан кўра урушнинг Мақсади қийматли бўлгани аниқ. Ана шу Мақсад уларни музаффар этди. Бу Мақсадни Бобуршоҳ ўз қалбига жо этиб, лашкарини ҳам шу Мақсад кучи билан майдонга олиб чиққан эди.
Мен бу Мақсадни Аллоҳнинг розилиги бўлганига ишонаман. Бобуршоҳ Аллоҳ учун Ислом фатҳини амалга оширишни истади, нияти тўғри экан, Аллоҳ унга бу шарафни берди.
Ана шундай хаёллар, хулосалар мени тўлқинлантириб юборди, Ҳиндистонга шундай завқ ва иштиёқ ила учдим...
Анжелина Ҳиндистонга учаркан, у фақатгина Бобуршоҳ эмас, балки, ҳинд маданияти ва замонавий сиёсати ҳақида ҳам ўзига етарли маълумотларни ҳам ўрганди.
Учоқ Янги Деҳлига қўнди.
Оқшом. Анжелинага айтишганидек, ҳаво қўрқинчли даражада бўғувчан ёки иссиқ туюлмади, лекин иқлим ўзгаришини яққол сезиш мумкин.
Шу куниёқ кечқурун Ҳиндистоннинг қайси шаҳарлари бўйлаб саёҳат қилишлари ҳақида қайта эслатма берилди. Саёҳатларнинг ҳаммаси автобус ҳамда поездларда бўлади.
Илк манзил Агра шаҳри. Кейин Файзободдаги Аёдҳия, Ҳайдарабод, Аҳмадобод ва ҳакозо. Ҳар бир шаҳарда Бобур ва бобурий подшоҳлар қурдирган масжид, мадраса, сарой ва бошқа иншоотлар суратга олинади, маҳаллий тадқиқотчи олимлар, журналистлар, тарихчилар ва ерли одамлар билан суҳбат олиб борилади. Сценарийда “Бобурнома”да акс этган жўғрофия, ҳайвонот, набодот ва иқлимшуносликка оид маълумотларни бугунги шароит билан қиёслаш хам назарда тутилган.
Тож Маҳал ҳамда баъзи қадимий масжидлар билан боғлиқ тасвир ишлари икки ҳафта давом этди. Анжелина қадимги ҳинд меъморчилиги ва санъати билан Мовароуннаҳр Ислом меъморчилигининг уйғунлигига дуч келди. У нафис нақшлар, ранглар, безаклар, бино тузилишлари, қурилиш услублари, фойдаланилган хом-ашёлар, ҳашамат ва улуғворликка боқиб, Бобурийлар салтанатининг қудратга тўла, дориломон даврларига тушиб қолгандек эди.
Ўз иши билан овора, лекин одамга кулиб қарайдиган қорачадан келган ҳинд эрлари, сарига ўранган аёллар, соқол ўстириб, салла ўраган, тириклик меҳнатига ғарқ бўлган мусулмонлар...
Шарқу Ғарбдан келиб, атроф-жавонибни тўлдирган турли рангли ва турфа тилли сайёҳлар...
Қайноқ об-ҳаво...
Одамлари зич кўчалар, инсонларнинг дарду ҳасрати, қувончу шодлиги, хайру шарри, савобу гуноҳи, итоату исёни, садоқату хиёнати, диёнату даҳрийлиги кўзгуси бўлган пасту баланд, ранго ранг, харобу обод бинолар, уйлар, маконлар, эҳтиромга сазовор сигирлар, муҳаббатга лойиқ илонлар, таъзимга арзийдиган маймунлар...
Исонинг ҳайкали ўрнатилган, қўнғироқлари жаранглаб турадиган, деворларида насроний ривоятлари тасвирланган черковлар...
Браҳма, Шива, Индра, Ганеша, Рам ва ҳоказо маъбудларнинг бутлари учун қурилган бутхоналар...
Азонлари қалбни титратиб, қироатлари инсонни ларзага соладиган масжидлар – буларнинг ҳаммаси Анжелинани мафтун этди.
Қадимдан ҳиндлар ўз юртларини Бхарат, деб аташаркан, Ҳиндистон сўзи эса мусулмонлар томонидан кўп қўлланган. “Панчатантра”, “Маҳабҳорат”, “Рамаяна” ва “Ведалар” Анжелина учун буюк тафаккур, юксак гуманизм, чуқур фалсафа ўлароқ туюлди.
Ислом тарихида айтилишича, Одам ато ва Момо ҳаво ҳам Ҳиндистондаги тоғларда яшаб ўтишган.
Бир ойлар ўтиб, Анжелина Ҳиндистонга мослашиб қолди. Ҳиндий саломлашув, муомала, баъзи сўз ва ибораларни ўрганди. Ҳиндларнинг тоифалари, қадимдан қолган браҳманчилик, табақаланиш ҳақида нафақат, эшитиб, ўз кўзлари ила кўра бошлади. Гарчи, шимолий ва марказий Ҳиндистонда одамларнинг браҳманлар, кшатрийлар, шудралар, ҳатто, чандаллар каби табақаларга ажралиши у қадар сезилмаса-да, чекка ҳудудлар, айниқса, шарқий ва жанубий Ҳиндистонда фақат шу қоидалар устунлигини билиб олди.
Бобуршоҳ ва унинг авлодлари ана шу табақаланишга қарши курашгани, мусулмон бўлмаганлардан жизя ҳам олганлари ўртага чиқди. Бобурий подшоҳлар қудрат ва таъсир масаласида турлича эдилар. Уларнинг баъзилар жизя олишда беэътибор бўлган, аммо Аврангзеб Оламгир иккинчи Ҳиндистонни бутунича итоатга келтирган, табақаланишга, ўликларни ёқишга, қароқчиликка, ўзбошимчаликка қарши қатъий курашган, мамлакатнинг ҳар бир нуқтасида Исломий қоидаларни жорий қилишга тиришган, бироқ бу ҳамиша ҳам самара бермаган.
Ҳиндлар ичида ўз бутларига садоқатли ҳамда жангари қабилалар кўп бўлган. Улар аксар ҳолларда таслим бўлиб, шартларни қабул қилишарди, сўнг яна тезда ўз билганларича яшардилар. Ана шундай ҳудудларда Исломга ҳам, мусулмонларга ҳам, Бобуршоҳга ҳам, бобурийларга ҳам беҳад кучли адоват борлигини Анжелина англай бошлади.
Аёдҳияга борганида қадимий Бобур масжиди бузиб ташланганлигини кўрди. Шу масжидга яқин мусулмон маҳалласидаги одамлар билан суҳбатлашиш истаги уйғонди. Бу ерда бобурийлар, деб аталадиган бир уруғ бор экан. Улар бевосита Бобуршоҳнинг наслидан эмас, фақат Бобурийлар давлатининг Мовароуннаҳрдан келган хизматчилари экан.
Анжелинага маҳаллий мутахассислардан икки киши: Ашока ва Гуру бириктирилган эди.
Ашока Лондонда тарих ва санъат йўналишида таълим олган, Янги Деҳлида шахсий мактаби бор, жуда маданиятли, миллатпарвар одам эди. У ўзини ёзувчи Рабиндрантҳ Тҳакурга қариндошлигини айтиб фахрланарди.
Гуру эса Янги Деҳлидаги Банорас штатидан келган. У шу ерда таълим олган. Ҳинд тили, лаҳжалари, урф-одатларини мукаммал билади, лекин ҳар қандай гапининг оҳангида Бобур, бобурийлар ва мусулмонлар ҳақида бирор салбий фикр айтишга ўч эди, буни Анжелина сезди.
– Мусулмонлар гаплашишга арзимайди, деб ўйлайман, хоним, – деди Гуру. – Сизга айтганимдек, уларнинг дини босқинчиликка буюради. Улар юртимизни босиб олишган. Динларини мажбуран тиқиштиришган. Шунинг учун, уларнинг бизнинг юрта гапириш тугул, яшашга ҳам ҳақлари йўқ. Улардан қандай маълумот олишингиз мумкин, ахир? Мана, биз ҳаммасини сизга батафсил тушунтиряпмиз-ку!
– Гуру соҳиб, – деди Анжелина. – Фикрларингизга эътирозим бор. Инсонларни бундай таҳқирлаш тўғри эмас. Мен улар билан гаплашишим шарт.
– Гуру, дўстим, – деди Ашока юмшоқлик билан. – Қўй, шу гапларингни. Хоним ўз лойиҳаси асосида ишлаши керак. – Ашока шундай деб, Анжелинага қаради. – Хоним, сиз истаган жойингизга боришингиз мумкин. Сизга ўзим ҳамроҳлик қиламан. Одамлар билан таништираман.
Мусулмонлар мавзеси бошқа кўчалардан ажралиб туриши сезилди: тозалиги, тартиби, одамларининг юриш-туриши ғайридин ҳиндлардан фарқли, албатта.
Ашока Анжелинани Бобурийлар хонадонига таклиф қилди. Хонадон соҳиблари қандолатфуруш экан. Ҳовлининг атрофидаёқ ширин таъм, ёқимли ифорлар кезади. Кираверишда бир қанча мижозлар кўринди. Уларнинг баъзилари қоғоз қутиларни ўз уловларига юклашмоқда, баъзилари ўрта бўйли, қорачадан келган, оқ салла ўраб, узун кулранг кўйлаги устидан енгсиз жигарранг нимча кийган, мошкичири соқолли, кўз ойнак таққан, ёши элликлар атрофида бир одам билан суҳбатлашмоқда.
Ашока ва бошига пушти гулдор рўмол ўраган ажнабий аёлни кўриб, у одам ҳамсуҳбатларига узр, айтди-да, улар томонга юрди.
– Ашока, сени бизнинг уйга қайси шамоллар учирди? – деди кулиб. – Хуш келибсан!
Улар сўрашишгач, Ашока Анжелинага мусулмон дўстини таништирди:
– Анжелина хоним, бу инсоннинг исми Хўжа Али оға. Мусулмонлар мавзеси оқсоқоли. Бу кишининг боболарининг оталари сўнгги Бобурий ҳукмдор Баҳодиршоҳ Зафар саройида мунший бўлиб хизмат қилганлар.
– Сиз билан танишиш мен учун шараф! – деди Анжелина хурсанд бўлиб.
– Раҳмат, хоним, хуш келдингиз, – деди Хўжа Али, бироқ хонимни танимагани учун Ашокага савол назари билан қаради.
– Бу Анжелина хоним, Бобурийларнинг мухлиси, сизларга жуда қизиқяпти, – деди Ашока.
– Хўжа Али жаноблари, – деди Анжелина. – Мен учун Ислом, мусулмонлар тарихи, ҳаёти қизиқарли мавзу, бобурийлар йўли эса жуда жозибали. Мен учун китоблардаги маълумотлар ҳам, ҳатто, тарихий ёдгорликлар ҳам тирик тарих бўлган инсонлар билан суҳбатлашишдек муҳим ва завкли эмас. Аминманки, сизда мени жалб этадиган ажойиб ҳақиқатлар бор.
Хўжа Али меҳмонларни ичкарига таклиф қилди, ўғилларидан бирига ишини топширди, чой келтирди.
– Эҳтиромингиз ва адолатингиз эҳтиромга лойиқ, – деди меҳмонларга  ширинлик ва чой узатиб. – Бироқ мақсадингизни билишни истардим, чунки биз мусулмонлар Ҳиндистонда кўраётган зулмларнинг чегараси бўлмаяпти. Шундай ҳолда, Анжелина хонимнинг ташрифларидан ҳайронман, очиғи.
– Хўжа Али жаноблари, менинг мақсадим ҳақиқатдир, – деди Анжелина.  – Кўзбўямачилик, ёлғон, сохталикни ёқтирмайман. Мен сизлар билан холис танишмоқчиман. Керак бўлса, буюк сулола ҳақиқатини бутун дунёга етказишга ҳаракат қиламан.
– Жуда яхши ният, инша Аллоҳ, – деди Хўжа Али жиддий. – Бироқ бизнинг ҳаётимиз, тақдиримиз йўли сизни ларзага солади, деб қўрқаман. Ва бу масалада, аввало, хонадонимиз аёллари билан диллашсангиз, мақбул иш, назаримда. Чунки аёлнинг тилини аёл билади, кейин қўшимча саволларингизга ўзим жавоб бераман.
Анжелина ташаккур айтди. Аслида ҳам, унинг нияти хонадон ичидаги хонимлар билан суҳбатлашмоқ эди. Чунки чодралар ичидаги муслималарнинг ички дунёси уни тобора ўзига тортяпти, ахир, Муҳаммад Заҳириддин Бобур ва у каби юзлаб фотиҳларни тарбиялаган муслима аёлларнинг бугунги сийратлари қандай экан?!
        </item>
        <item>
Терговчи Абдуллоҳга муштлашув юзасидан бир неча саволлар берди. Ажабки, сўроқ ярим соатда тугади. Терговчи айбланувчига қоғоз ва қалам тутқазди.
– Абдуллоҳ, – деди у. – Мана шу қоғозга менга айтганларингизни батафсил ёзинг. Энг майда жиҳатларга ҳам диққат қаратинг.
Абдуллоҳ адвокати Тублибекка саволомуз қаради.
– Шундай, қонунга кўра тушунтириш хати ёзилади, – деб тушунтирди адвокат. – Унутманг, Абдуллоҳбей, бу хат жиноий ишнинг юраги ҳисобланади.
– Тушундим, – деди Абдуллоҳ ва: “Бисмиллаҳ”, – дея ёзишга киришаркан, ичида дуо ўқиди: “Робби ишроҳли содри, ва яссирли амри, ваҳлул уъқдатан мин лисани, яфқоҳу қовли”.
Абдуллоҳ ўқиган бу дуо Тоҳа сурасининг 25  – 26-оятидир.
Айтиладики, Мусо алайҳиссалом фиръавн ҳузурига Аллоҳнинг амрини бажармоқ учун – Тавҳидни етказмоқ учун йўл олди.
Ва мазкур дуони ўқиди: “Роббим, Ўзинг қалбимни кенг қилгин, ишимни осон айла! Тилимдаги тугунни еч: сўзимни англасинлар!”
Аллоҳ таоло пайғамбаримиз Муҳаммад соллаллоҳу алайҳи ва салламга ваҳий йўли ила Мусо алайҳиссалом қиссасини билдирди, Мусо алайҳиссалом ўқиган буюк дуони ўргатди. Қуръоний бу дуо катта ва мушкул иш қаршисида турган ҳар бир мўмин учун Аллоҳга ёлвориш, Ундан ёрдам сўрашнинг энг тўғри, энг ишончли йўли бўлиб қолди.
Абдуллоҳ ҳам бўлиб ўтган воқеани баён этишга киришар экан, шу дуони ўқиди, қалбан Аллоҳга таважжуҳ этди.
Абдуллоҳ терговчининг таълимига таяниб, тушунтириш хатида дастлаб ўзини таништирди, сохта гувоҳлик ёки кўрсатма бермаслигини айтди, кейин воқеани баён қилди. Воқеа жуда қисқа эди, чўзиб ёзишнинг имкони бўлмади: “Бир уйғурни бир хитойи урди, мен мазлумни ҳимоя қилдим, холос”.
Терговчи тафсилотларни батафсил ўрганишини маълум қилди, даъвогар жабрланувчи ҳамда гувоҳлар билан юзлаштиришини таъкидлади, имзолаш ишларини якунлагач, ҳужжатларни папкага жойлади, адвокат билан Абдуллоҳни қолдириб, хонани тарк этди.
– Тублибей, – деди Абдуллоҳ. – Сизга телефон рақам бераман, илтимос, уйимга қўнғироқ қилинг. Ота-онамга вазиятни айтинг. Хавотир олмасинлар. Ўғлингиз тезда қайтади, денг, майлими?
– Албатта, шундай дейман, – деди Тублибек кўзойнагини рўмолчаси билан артиб. – Мана бу вараққа рақамларни ёзинг.
... Абдуллоҳ камерага қайтиб, ўз ўрнига чиқиб ўтираркан, жуда чарчаганини ҳис этди. Шериклари Айдар ва Найнов эса, негадир, ўзгариб қолган эдилар. Улар Абдуллоҳга кўп эътибор беришмади.
“Келдингми?” – ҳам демадилар. Уларнинг суҳбат мавзуларида ўзгариш бор эди.
Айдар ёш камерадошга “Кичкина” деб лақаб қўйди.
Дарҳақиқат, Кичкинанинг бўйи ҳам, ўйи ҳам, ёши ҳам кичкина эди. У Айдар ва Найновнинг йўриғидан чиқмай қолди. Айдар унга жуда “ғамхўр” эди: қамоқ ҳаётидаги “қаҳрамонликлар”, ўғрилик “сирлари”, фириб бериш “маҳорати”дан жуда кўп маъруза ўқирди, қамоқ жаргонларини қўллаш қоида ва ўринларини ўргатарди.
Кичкинанинг назарида, Айдар энг ақлли, устомон одамга айланди. Найновнинг яккаю ягона муҳим иши Айдарни тасдиқлашдан иборат.
Абдуллоҳ бу давранинг одами эмаслиги аввалдан маълум бўлган. Бирор “суҳбат”га аралашмагани боис камера аҳлига бегоналашди. Ҳозир ҳам терговдан қайтди, унга совуққон муносабат ана шу бегоналик билан шарҳланса-да, бу бошқа аниқ сабабга боғланади. Абдуллоҳ тергов бераркан, Айдар миршаббошининг қабулида навбатдаги “махсус” топшириқни олди.
Жамлоқларда маҳкумлар икки тоифага ажратилган: террорчи ва жиноятчи.
Террорчиларнинг умумий равишда икки хил сифатланади: ювош ва ашаддий. Ювош террорчилар тартиботга қатъий итоаткор, қамоқ “байрам” тадбирларида жуда фаол, қамоқ ишлаб чиқаришида жонини бериб ишлайди, намозу ибодатдан ошкора воз кечган. Уларнинг энг “намунали”лари миршаблар билан ҳамкорлик қилади ва очиқ куфр ёки ширк ила диндан юз ўгирган. Ювошлар учун анча енгилликлар бор, бунинг тафсилотини кейинги бобларда, Аллоҳ насиб этса, китобхонлар билиб олишади.
Ашаддий террорчилар эса қамоқда одам сонидан чиқарилган маҳкумлардир. Уларни миршаблар ҳам, бошқалар ҳам оддий ҳайвон ёхуд зараркунанда ҳашарот каби кўради. Ҳашарот бўлганда ҳам, кўпроқ суварак, деб ўйлашади. Чунки улар ашаддий террорист!
Уларнинг ашаддийлигининг биринчи белгиси – миршаблар билан ҳамкорлик қилишмайди. Бу ерда эса: “Менга дўст эмасмисан, демак, душманимсан!” қонуни ишлайди.
Ашаддийлар тамаки, нос чекмайди, сўкинмайди, диндан ҳам чиқмаган, ҳамиша озода юради, меҳнатдан бўйин товламайди, фақат энг хавфли ишлари: улар бир-бирлари билан гаплашишади, бир-бирларига қайғуришади, бир бурда нонини ҳам шеригига илинади, устига устак, пичирлаб, имо-ишора билан намоз ўқийди, Қуръон қироат қилади, бир нуқтага тикилиб қолдими, тамом, қандайдир зикр билан машғул!
Жиноятчилар ва ювошларнинг қамоқ ҳаётидаги энг муҳим вазифаси, аниқроқ айтсак, умрининг мазмуни ашаддийларнинг ҳар дақиқасини миршабларга етказиб беришдир. Ҳар бир ашаддийга бириктирилган ювошлар, жиноятчилар бор. Улар ўз нишонларининг уйқудаги хурраги, ел чиқаргандаги овоз децибали, пешоб пайти неча дақиқа сарфланиши ва ҳакозо дақиқ маълумотларни хотираларига, қалбларига жойлаб, миршабларни бундан, албатта, огоҳ этишлари шарт. Бу улар учун “фарз”, улар учун “вожиб”.
Жиноятчиларнинг деярли ҳаммаси миршаблар билан ҳамкорликда яшайди. Яшайди деяпмиз, чунки ҳаётлари шундай ўтади. Бу ҳамкорлик маҳкумлар ҳаётининг икир-чикирларидан миршабни хабардор қилиб туришдир. Бу ишни жиноятчилар ё очиқ, ё пинҳон бажаришади. Очиқ бажарувчилар ҳаммага аён, пинҳон фаолиятдагилар эса номаълум.
Ашаддий террорчилар сиёсий ва исломий деган икки синфга ажралади. Уларга белгиланган кундалик махсус жазолар ҳақида бизга “қаҳрамонларимиз” сўзлашади, биз эса энг оғир азоб исломийларга йўналтирилганлигини айта оламиз. Шу сабабли, барча жамлоқларда “исломий” сўзи мудҳиш жаранглайди, инсоний азобланишнинг жами тури шу сўзга сингдириб юборилган.
“Исломий”, “террористлар” таърифи вабодек даҳшатли эди. Ҳар бир маҳкум улар ҳақидаги афсоналарни эшитади ва уларни, шубҳасиз, таҳқирлаши шарт. Таҳқирлашнинг энг юмшоқ шакли оддийгина сўкишдир.
Айдар миршаббошидан камерада исломийлар ҳақида гапириш ҳамда Абдуллоҳни ажратиб қўйиш ҳақида буйруқ олган эди. Шунинг учун, Айдар Абдуллоҳдан аввалроқ камерага қайтиб, худди энг керакли, оламшумул янгиликни билиб олгандек эълон қилди:
– Анави Абдуллоҳ исломий экан!
Кичкина бу сўзнинг даҳшатини ҳали умуман англамасди. Шунинг учун анграйди. Найнов эса гўё “ажабланиб”, қаттиқ “қўрқиб”, ўрнидан сапчиб кетди:
– Йўғе, ростанми? Вой ...! – деб сўкинди. – Унинг турқига қараб, одам дебман-а! Ҳайвон экан-ку! Чўчқа экан-ку! Тўнғиз! Маймун!
Кичкина Найновнинг бу “мутаассирлиги”дан чўчиб кетиб, шошиб сўради:
– Исломий нима дегани? Шунақа қўрқинчлими?
Айдар Кичкинага жуда “маъноли”, “эзгин” нигоҳлар билан боқди.
– Билмасанг, ўзингга яхши, – деб “хўрсинди”.
– Нега ундай дейсиз? – деб “астойдил куйинди” Найнов. – Бола билсин, ким билан ўтирибди, атрофида ким бор, ҳаммасини билсин!
Айдар “ғам”га ботиб, жавоб беришга улгурмай Абдуллоҳ келиб қолди. Шу боис, ҳеч ким унга салом ҳам бермади, бир сўз айтмади. Бир оздан кейин Айдар темир финжонига аччиқ чой дамлади, чой дам еб, ранги чиққунича газетага тамаки ўради, тамакини ёқди, икки марта чуқур тортиб, Абдуллоҳ тарафга сезилар-сезилмас тутун пуфлади, тамакини эса Найновга берди, Найнов ҳам ютоқиб тортди ва Кичкинага тутқазди, Кичкина ҳам фахр билан тамакини қабул қилиб, эҳтиром кўрсатиб, худди Айдар ва Найновга ўхшашга тиришиб, тутунни ичига сўрди.
Бу орада “чой ҳам кўтарилди”, шекилли, Айдар ўз қўли билан қуюқ қайноқ чойни финжондан финжонга ташлаб, шопирди. Камерани чой ҳиди қоплади, бироқ буни маҳбуслар сезмасди: бўғиқ ҳаво, тамаки тутуни билан битган димоқлар ҳидларни ҳам фарқламай қўйган эди, зотан.
Чойни бироз тиндириб, Айдарнинг ўзи ҳўплади, орқасидан тамакини сўрди ва кўзини юмиб, жуда “ҳузурланиб” “Оҳ, оҳ!” деди. Ундан кейин Найнов ва Кичкина ҳам аччиқ чойдан ичишди.
– Биласанми, Кичкина, – деди Айдар салмоқлаб. – Мен тўртинчи ўтиришимни Россияда ўтказганман. Томск деган жойда бир қамоқ бор. Э, жуда ажойиб у қамоқ! Маҳкумлар жаннатда яшайди. Қора дори, наша, ароқ, қизлар – ҳаммаси бемалол. Миршаблар маҳкумлардан қўрқади. Маҳкумларнинг каттасини ўрисчалаб, братуха дейишади. Братуха ўғридан келган буйруқларни бажаради. Братухага гап йўқ! У ерда маҳкумларни мужик дейишади. Қамоқда ҳамма нарса мужиклар учун. Греф, скачуха, теплота! Ия, сизлар бу гапларни қаердан ҳам тушунардинглар! Бизнинг қамоқлар ундай эмас. Томскдаги қамоқни қора дейишади. Чунки братуха положениега қарайди. Положениени ҳам билмайсан-ку, а? Тушунтираман, десам, сочим оқаради. Хуллас, мана бу аччиқ чойни Томскда чифир, дейишади. ЧИФИР дегани чай – источник философии и разума, дегани. Маъноси чой фалсафа ҳамда ақл манбаси, деганидир.
Айдар гапираркан, Кичкина унга лол бўлиб тикилиб ўтирарди. Найнов эса Айдарнинг бу “ҳикоя”га умуман алоқаси йўқлигини яхши биларди, чунки Айдар ҳеч қачон Томскда бўлмаган, у ҳам қайсидир каззобдан шу ривоятни эшитиб, ёдлаб олган эди. У бу “ривоят”дан янги қамалганларни алдаш учун фойдаланади.
– Шунақа, – деб Айдарни маъқуллади Найнов. – Бизнинг қамоқлар ҳам қачондир қораярмикин?
– Йўқ, бу жуда қийин, – деди “қайғу” билан Айдар.
– Нега, ахир? – деди бу ҳолдан чиндан ачиниб Кичкина.
– Чунки бунга исломийлар айбдор, – деди Айдар, ниҳоят.
Абдуллоҳ ҳали қамоқда “исломий” сўзини маҳбуснинг тилидан эшитмаган эди. Ҳозир бу сўздан сесканиб, “ярқ” этиб, Айдарга қаради.
Айдар буни сезди, Абдуллоҳни безовталантирганидан ичида хурсанд бўлди, лекин ўзини билмаганга олиб, давом этди:
– Исломийлар давлатнинг душмани, халқ хоини, – деди у овозига жиддий тус бериб. – Улар биз уйғурларни кўра олмайди, буюк Хитойга қарши курашиб, давлатни эгаллашни исташади.
– Исломийлар ҳам одамми? – деб сўради Кичкина. У саволни шундай бердики, Айдар ҳам, Найнов ҳам кулгидан ўзларини базўр тўхтатишди.
– Одам, албатта, ўзимизнинг уйғур улар ҳам, – деб жавоб берди Айдар.  – Фақат таши одам, ичи ҳайвон. Ваҳший. Одамхўр. Қонхўр.
– Йўғе! – деди кўзларини катта-катта очиб Кичкина. Айни пайтда у ҳам, Айдар ҳам ўзларининг одам ўлдириб, қамоққа тушишганини унутгандилар, гўё. Исломийлар, уларнинг наздида, одамхўр, бу жиноятчи қотиллар эса қанотсиз фариштанинг ўзгинаси!
– Уларни қаттиқ қийнашади, чунки улар шу қийноқларга лойиқ, – деди ишонч билан Айдар. Сўнг мароқ билан гапиришга киришиб кетди. Шундай мароқ билан гапирдики, бирор гапини у шу қадар лаззатланиб айтмаган эди.  – Исломийларни азоблаш терговда бошланади. Уларнинг думи жуда узун. Биттасини қўлга олсанг, мингта шериги чиқади исқиртларнинг. Терговда товонига уришади. Елимхалта кийдиришади, аввал қўлидан, кейин оёғидан осиб, калтаклашади. Бошидан осса ҳам бўларди, хахахаха! Агар шерикларини айтмаса, жиноятини тан олмаса, оёғининг орасидаги иккита тухумини айлантириб, қаттиқ ип билан боғлашади, у ипни эса калта қилиб, орқасига кишанланган қўлининг бармоқларига улашади. Қани, кейин ҳам жиноятга иқрор бўлмай кўрсин-чи! Иқрор бўлади, онасини эмиб ётган пайтидан бошлаб, сўнгги нафасигача бўлган ҳар дақиқани эслаб, терговчига сайрайди. Яна бир йўли: уларнинг орқа тешигига елимтаёқ тиқишади. Ёки миршабтаёққа аччиқ қалампир ёки ёпишқоқ елим суриб қўйилса, нима бўлади, биласанми? Дод, дейди-да! Терговда уларнинг қовурғалари, оёқ-қўли, бурни синиши, боши ёрилиши энг яхши қийноқ. Ана шунақа!
Абдуллоҳ бу гапларни эшитиб, нафаси сиқа бошлади, қўллари қалтирай бошлади. Айдар эса завқу шавққа тўлиб вайсарди:
– Исломийларнинг тергови бир тараф, камера ва жамлоқ бир тараф, – деб Айдар газета парчасига янгитдан тамаки ўрашга киришди. – Камерада йигитлар уларни тепиб ташлашади, хожатхонани тозалашади, идиш-товоқ ювади. Жамлоқда эса энг оғир ишларни қилишади: ғишт қуйишади, пиширишади, юклашади. Оҳак тайёрлашади, рангли бўёқ тайёрлашади, бетон қуйишади. Ҳар куни ва ҳар ҳафта, албатта, белгиланган алоҳида калтаклари бор. Уларга гаплашиш, бошларини кўтариш, осмонга, ён-атрофга қараш мумкин эмас. Бир ўзи юришлари таъқиқланган. Сафда ёнма-ён ўтириб қолишса, тамом! Ҳолларига маймунлар йиғлайди. Чунки исломийлар шунга муносиб! Улар халқ душмани! Коммунизмга хиёнат қилишган! Худо, Аллоҳ, деб одамлар онгини заҳарлашади. Энг ёмони, ана шу маймунлар сабабли бизнинг қамоқларда маҳкумлар азобда. Ҳозир жамлоқларда бир миллион маҳкум сақланади. Беш юз минги исломий. Қолган беш юз минг айбсиз ўтирибди. Чунки исломийларни бошқариш учун  биз каби тарбияли одамлар керак. Шунинг учун, кўчада миршаблар ҳар ойда йигирмата одамни, албатта, қамаши керак. Шунга мажбур. Бунга эса исломийлар айбдор.
Кичкинанинг оғзи ланг очилди. Абдуллоҳ эса ҳар бир гапи учун Айдарни бўғиб ўлдиришга ҳозир эди, бироқ у кутилмаганда хузунга чўкди, ўзини бу хузундан қутқара олмай қолди.
Фақат: “Аллоҳумакфиний би ма шиъта!” дер эди ичида.
Саҳиҳ ҳадисда айтилишича, бир неча минг йиллар аввал бир воқеа содир бўлган. Бу воқеа пайғамбаримиз Муҳаммад соллаллоҳу алайҳи ва салламдан ҳам илгари юз берган.
Расулуллоҳ соллаллоҳу алайҳи ва салламнинг айтишларича, қадимда бир подшоҳнинг сеҳргари бор эди. Сеҳргар қариб қолгач, подшоҳга деди:
– Ҳукмдорим, мен кексайдим, бир шогирд беринг, унга сеҳр илмини ўргатаман, ўлсам, хизматингизни қилади.
Подшоҳнинг амри билан бир ёш болани сеҳргарга шогирдликка бердилар.
Сеҳр шундай илм эдики, уни осмондан Бобил шаҳрига тушган иккита фаришта одамларга ўргатишган. Фаришталарнинг исми Ҳорут ва Морут эди. Улар сеҳр илмини ўргатишдан олдин: “Бу катта гуноҳ, уни ўрганиш, сеҳр қилиш куфрдир. Бизнинг ишимиз фитна қилишдан иборат”, – дейишарди. Бироқ одамларнинг кофирлари сеҳрни ўрганаверишди, Аллоҳга куфр келтиришдан қўрқмадилар. Улар сеҳр воситасида, асосан, эр-хотинларни бир-биридан совутишарди, ажратишарди. Аллоҳнинг изни билан сеҳр орқали инсонларга бироз зиён-заҳмат етказишарди.
Мақсадлари одамлар устидан ҳоким бўлиш эди. Бу ҳодиса Сулаймон алайҳиссалом даврларида содир бўлди. Аллоҳ таоло Сулаймон алайҳиссаломга барча дев ва жинларни бўйсундириб бериб, сеҳргарларнинг нақадар заифлигини одамзодга яққол кўрсатиб қўйди. Лекин қалби куфр сабабли қулфланганлар сеҳр билан машғул бўлишарди, баъзи кофир подшоҳлар эса махсус сеҳргар хизматидан фойдаланганлар.
Ҳадиси шарифда айтилаётган ҳикоятда ҳам бир кофир подшоҳнинг сеҳргари ҳақида гап боряпти.
Сеҳргарнинг шогирди ҳар куни дарсга бориб юрди. Бир куни йўлда роҳибга учради. Роҳиб мўмин эди. У болага Аллоҳнинг динини, тавҳидни ўргата бошлади. Бола сеҳргардан ҳам, роҳибдан ҳам бир хилда илм олиб юрди.
Бир куни бола роҳибнинг суҳбатида узоқроқ қолиб кетди. Сеҳргар: “Нега кечикдинг?” – деб сўради. Бола жавоб бермади, сеҳргар дарғазаб ҳолда болани урди. Эртаси куни бола роҳибга бўлган воқеани айтиб берди.
“Озурда бўлма, – деди роҳиб. – Яна кечиксанг, сеҳргарга уйимда ушланиб қолдим, де. Ота-онанг нега кеч келдинг, деб сўраса, сеҳргарнинг ҳузурида қолиб кетдим, дегин”.
Шу тариқа, бола сеҳр ва тавҳидни бир вақтда узоқ вақт ўрганди. У бу икки йўлнинг қайси бири ҳақлиги тўғрисида бош қотирар эди. Бола ё тавҳид, ё сеҳр йўлидан кетиши кераклигини қатъиян тушунаётган эди. Ана шундай зиддият ичида юрганида унда бу иккидан бирини танлашига ёрдам берадиган воқеа содир бўлди.
Шаҳар кўчаларидан бирини жуда баҳайбат бир махлуқ тўсиб қўйди. Бу махлуқни баъзилар ҳўкиз эди, дейишади. Одамлар махлуқдан қўрқиб, кўчадан ўта олмай қолишди.
Ўша пайт бола дарсга кетаётган эди. У махлуққа дуч келгач, қалбида заррача ҳам қўрқув йўқлигини билди. Ердан кичкина тошни олди-да, Аллоҳга дуо қилиб: “Аллоҳим, менга ҳақни кўрсат! Роҳиб ёки сеҳргардан қайси бири тўғри йўлдалигини намоён эт! Агар роҳибнинг йўли тўғри бўлса, шу махлуқ йўлни бўшатсин ва бу ерни тарк этсин!” – деди-да, тошни махлуққа отди. Махлуқ эса индамади, балки, кўчани бўшатди, секин юриб, шаҳардан ташқарига чиқиб кетди. Боланинг бу иши шов-шув бўлди. Одамлар унинг қошига ҳар хил муаммолар билан кела бошладилар. Кимдир пес, кимдир шол, кимдир кўр, кимдир кар бўлса, бола Аллоҳнинг номи билан уларни даволайверди. Роҳиб боланинг олдига келиб: “Эй шогирдим, сен мендан ўзиб кетдинг, жуда баланд мақомга эришдинг, энди бошингга жуда кўп синовлар, балолар келади, ҳеч кимга менинг исмимни айта кўрма!” – деб тайинлади.
Юрт подшоҳининг яқинларидан бирининг кўзи кўрмай қолди. Унга бола ҳақида айтишди. Подшоҳнинг қариндоши боланинг олдига келиб: “Илтимос, кўзимни давола”, – деди. Бола: “У ҳолда, оламларнинг якка Роббиси, шериги, ўхшаши, тенги бўлмаган, ҳар бир ишнинг Эгаси Аллоҳга иймон келтир! Шундагина мен сени даволай оламан”, – деди. Кўр одам дарҳол иймон келтирди, коинотни, бутун борлиқни ёлғиз Аллоҳ яратгани ва инсонлар Аллоҳнинг йўлидан юришлари шарт эканлигига иймон келтирди. Бола эса Аллоҳнинг номини айтиб, уни даволади.
Подшоҳ кўр бўлган қариндошининг кўзлари қайта кўраётганидан хабар топди. Уни чақириб, бу ишни ким қилганлигини сўради. Қариндоши айтишни истамади, бироқ қийноқдан қўрқиб: “Мени бир ёш боланинг Роббиси даволади”, – деб сирни айтиб қўйди. Подшоҳ болани ҳузурига чорлатди.
“Сен жуда кучли сеҳргар бўлиб етишибсан!” – деди болага.
“Бу сеҳр эмас, – деди бола. – Бу Аллоҳнинг марҳамати, зотан, касалликни берадиган ҳам Аллоҳ, шифо ато этадиган ҳам Аллоҳдир!”
Подшоҳга бу гап ёқмади.
“Мен сенинг Роббингман, – деди қаҳр билан. – Аллоҳдан воз кеч!”
“Йўқ, – деди бола. – Сен оддий бандасан, Аллоҳ эса бутун оламнинг якка Роббисидир. Унинг шериги йўқ!”
Подшоҳ болани қўйиб, ўз қариндошига юзланди: “Сен ҳам шу боланинг Роббисига иймон келтирдингми?” – деб сўради. “Ҳа”, – деди қариндоши.
“Тезда бу диндан қайт! – деб буюрди подшоҳ. – Акс ҳолда, сени ўлдираман!”
Бироқ подшоҳнинг яқини динидан қайтмади, подшоҳ жаллодларни чақириб, уни арралашни амр этди. Жаллодлар уни арралаб, бир неча бўлакка бўлиб ташлашди, ҳаммаёқ қонга беланди.
Подшоҳ яна болага қараб: “Сенга Аллоҳ ҳақида ким гапириб берди?” – деб сўради. Бола: “Айтмайман”, – деди. Подшоҳ болани азоблашни буюрди. Бола қийноқларга чидолмай роҳибнинг исмини айтиб қўйди.
Роҳибни тезда подшоҳ саройига келтирдилар. Подшоҳ унга ҳам диндан қайтишни буюрди. Роҳиб эса: “Аллоҳдан бўлак илоҳ йўқ!” – деди. Подшоҳнинг буйруғи билан уни ҳам азоблашди ва арралаб ўлдиришди. Ерда роҳибнинг қонга ғарқ бўлган, парчаланган бадани, суяклари ётарди. Подшоҳ эса болага: “Кўрдингми? – деди. – Сен ҳам динингдан қайтмасанг, шу аҳволга тушасан!”
Бола эса: “Аллоҳдан бўлак илоҳ йўқ!” – деди. Подшоҳ ғазаб отига минди, у, албатта, болани диндан қайтаришга қасд қилди. Чунки бутун мамлакатга боланинг довруғи тарқалиб, Аллоҳни таниётганлар кўпайиб бораётган эди. Подшоҳнинг наздида, болани ўлдиришдан кўра қўрқитиб, ўзига бўйсундириш мақбул кўринди. Шунинг учун ўз аскарларидан бир нечасини чақириб, амр қилди: “Болани тоққа олиб чиқинг, яхши гапиринг, қўрқитинг, диндан қайтсин, қайсарлик қилса, чўққидан пастга улоқтириб юборинглар!”
        </item>
        <item>
– Биласизми, хоним, – деди Хўжа Алининг хотини Анжелинани диққат билан тинглагач. – Биз уй аёлларимиз. Сиз айтаётган кўп гапларга ақлимиз етмайди, эримиз сўрамаса, бирор масалада маслаҳат ҳам беролмаймиз. Чунки биз аёлларнинг фарз ибодатдан кейинги энг муҳим иши – фарзанд дунёга келтириш, уни парваришлаш, тарбиялаш, эрнинг хизматини қилиш ва уй ичини озода, батартиб, саришта сақлаб, борни ошириб, йўқни йўндиришдир. Аёлларнинг жамиятдаги ўрни, уларнинг ҳуқуқини таъминлаш каби тумтароқ сафсаталардан шахсан менинг энсам қотади. Ҳуқуқ талаб қилиб кўчага чиққан хотин шу қадар оқила, шу қадар жасур экан, нима учун бир эрни эплай олмабди? Ҳайронман. Ундай аёлларнинг ичига шайтон уя қуриб олгани аниқ.
Анжелина Зайнаб хоним суҳбатидан сўнг, муслималарга чуқур эҳтиром ила қарай бошлаган эди. Шунинг учун, Хўжа Алининг завжаси айтаётган фикрларда асос бор, деб ўйлади.
Ҳолванинг хамирини қориб суҳбатлашаётган хонимдан сўради:
– Сабринисо хоним, сиз менинг наздимда жуда кескин фикрламоқдасиз,  – деди ним табассум билан. – Ахир, аёлларга ҳам жуда ноёб салоҳият ато этилади. Наҳотки, бу салоҳият уй ичида увол бўлиши керак? Аёллар ичида жуда ҳам илмли шифокорлар, адибалар, муаллималар, ҳатто, ҳарбийлар етишиб чиққан. Сиз бу ҳақиқатни инкор этяпсиз. Бу гаплар шахсий фикрингизми ёки динингиз шуни талаб этадими?
– Диним ҳар муслим ва муслимага илм олишни фарз этган. Ислом оламидаги аёлларнинг фаҳму фаросати, илму маърифати туфайли ҳам Ер юзини забт этган, инсониятга нажот йўлини етказган даҳолар, улуғ фотиҳлар, буюк мутафаккирлар етишиб чиқдилар, – деди Сабринисо хоним келинига тайёр ҳолвани бериб юбораркан. – Аёлнинг ички дунёсидаги ғайритабиий қувватни инкор этмаяпман. Менинг эътиқодим шуки, номаҳрам эрлар орасида юрган аёл жуда катта йўқотишларга йўлиқади. У, аввало, ҳаёсидан айрилади. Аллоҳ беркитишни буюрган аъзоларини бегона эркакларга кўз-кўз этиб, Роббисини норози қилади. Онаси очиқ болдир ва сонлар, яланғоч елка, ўралмаган бўйин, рўмолсиз бош билан, шаҳват уйғотувчи атирлар сепган ҳолда бегона эрлар орасида юрганини кўрган ўғиллар мардликни, рашкни, ҳамиятни бой беради, қизлар эса оилага меҳр беришдек ички, табиий завқдан айрилиб, умрини кўча учун зийнатланиб ўтказади. Қаранг, бугун йигитлар хотинчалиш, қизлар эркакшода! Чунки  жамиятда номаҳрам эр ва хотинлар аралашиб кетди. Аёллар ўз салоҳиятларини, ким бўлишларидан қатъий назар, исломий рухсатлар ҳудудида намоён этсин. Табиб бўлсин, олима бўлсин, тижорат қилсин, бироқ Аллоҳнинг чегараларини бузмасин. Ҳозир одамларга бу тўғрида гапириш жуда ҳам эриш туюлади. Ҳатто, мусулмонлар бу қонунни қабул қила олишмайди. Аёллар эркини бўғяпсанми, дейишади. Ўрта асрларда ёки ғорда яшашни истайсанми, дейишади. Ундай эмас, ҳар қандай муслима ўз қобилиятини Аллоҳнинг амрига мувофиқ юзага чиқарсин, кучини эр, фарзанд ғамхўрлиги ва бошқа мусулмонларнинг манфаати учун йўлласин. Шунчаки, тирикчилик ёки зерикмаслик учун ишлайдиган ҳар қандай аёлга, айниқса, муслималарга ачинаман.
– Жуда ҳам бошқача қарашлар, – деди Анжелина. – Сиз ўз фикрига, қатъий эътиқодга эга экансиз. Очиғи, хулосаларингизга ҳозир муносабат билдира олмайман. Уларни хато ёхуд тўғри, дейиш шахсан мен учун қийин. Айтинг-чи, сизнинг бундай мустаҳкам ёндашувингиз қай тариқа шаклланди? Оила муҳити, олган таълимингиз ёки яшаш жараёни – қайси бири сизни шу нуқтага олиб келди?
– Гапларимдан хафа бўлманг, меҳмон, – деб жилмайди Сабринисо хоним. – Сиз айтаётган сабаблар билан қатъий бир нуқтани топиш маҳол бўлса керак. Мен эртага Аллоҳимнинг қаршисида туриб ҳисоб беришим ҳақида ўйлайман ва бу мени ана шундай эътиқод устида собит этади. Эрим Хўжа Али аслига нисбатан жуда ёш кўринади. Уни ҳамма элликка ҳам тўлмаган, деб ўйлайди. Ҳолбуки, у олтмишдан ошиб кетган. Биз бундан қирқ уч йил аввал турмуш қурдик. Ўшанда Хўжа Али жуда кўркам, бақувват эди. У ўн тўққизни қоралаган, мен ўн саккизга тўлгандим. Сизга иккимиз бошимиздан нималарни ўтказганимни айтиб бераман, шояд, айтаётганларимни яхшироқ англасангиз!
... Хўжа Али мадрасада ўқир эди. Мусулмонлар мавзесидаги мадрасани “Дорул ҳуффоз” деб аташарди. У ерда, асосан, Қуръон таълими бериларди. Хўжа Али ўн олти ёшида Қуръонни ҳифз этди. Кейин қандолат сирларини ўрганиш учун Бухорий ҳолвачига шогирд тушди. Хўжа Алининг отаси Хўжа Асқар камбағал, лекин жуда мухлис одам эди. У тирикчиликка кўп эътибор бермасди, табиатан боқибеғам эди. Хўжа Асқарни танбал ёки ишёқмас дея олмасдилар, чунки у дин уламолари, илми толиблар ва масжид хизматлари учун елиб кетади, хотини Нигор нолиса: “Илтимос, нолима, хотин, нима қилай, пул топишга ҳеч қизиқа олмадим. Ризқимизни Аллоҳ беряпти-ку. Мана, ўғлимиз қори бўлди”, – деб таскин беради.
Оила эса катта: беш ўғил, уч қиз. Хўжа Али учинчи фарзанд. У жуда меҳнаткаш, тиришқоқ. Акалари ҳам ҳар хил ҳунармандларга шогирд тушдилар.
Биз улар ҳақида кўп тўхталмаймиз, чунки Хўжа Алининг тақдири ҳақида ёзяпмиз.
Хўжа Али икки йилда уйига бир-икки рупий кўтариб кела бошлади. Ўн тўққиз ёшида эса устозининг маҳалласидаги бир қизни кўриб, эсидан айрилиб қолди, гўё. Бу унинг қиз болага нисбатан илк талпиниш туйғуси эди. Бухорий ҳолвачи энг зеҳнли, энг яхши шогирдининг хаёлчанлигини сезди ва гап нимада эканлигини дарҳол пайқади. Бироқ текширишга қарор қилди. Бир ҳафтадан кейин Хўжа Али мис қозонга эриган шакарни эмас, доғланмаган ёғни учинчи марта қуйиб юборди. Кекса қандолатчи шогирдининг билагидан ушлаб, ўзининг хонасига судради. Бошқа шогирдлар ҳадиксираб қараб қолишди. Уста эшикни зичлаб ёпди. Хонанингнинг яримдан кўпини бир тирсак кўтарилган сўри эгаллайди. Сўри ўртасида хонтахта ва атрофида кўрпача. Деворда ўйма токчалар, китоблар, чала ёнган шамлар. Тахмон.
Уста хонтахтанинг тўрига ўтирди. Шогирдга синовчан тикилди.
– Хўжа Али, – деди мулойим.
Хўжа Али бўйи чўзилиб, соқоли бироз қалинлашган, пешонасида ҳуснбузар, томоғида эса “кекирдаги” бўртган, елкаси кенгайиб, йигитнинг ўзига ҳам худди ноқулайлик туғдираётгандек. У қилган хатосидан изтиробда, бошини эгиб, елкасини букиб олган, икки қўли орқасида. Бошидаги салла ҳам ўнг ёнга бироз қийшайган, қалин қўнғир сочлар эса салланинг тагидан тошиб, пешонасига кокил бўлиб тушган, қулоқ, бўйинларини ҳам ёпган.
Уста шогирди хушсурат йигит бўлганини кўнглидан ўтказди. Бу ёшда йигитларнинг хаёлида нима бўлиши мумкин?!
– Хўжа Али, бошингни кўтар, болам, – деди яна Уста. Шогирд бошини бироз кўтариб, устозига хижолатомуз боқди. – Ўғлим, сен билан очиқ гаплашайлик. Сира қўрқма, хўпми?
– Хўп, – деди Хўжа Али. У ўзини оқлашга ҳам уялаётган эди.
– Қани, ўтир, – деди Уста. Шогирд шиппагини ечди, қўлини қовуштириб, устози кўрсатган жойга чўкди.
– Болам, ҳамма шогирдларимга қаттиққўлман, – деди Уста шошилмай. – Лекин нимани ўйлаяпсизлар, нимани хоҳлаяпсизлар, кайфиятингиз қандай – ҳаммасини баҳоли қудрат кузатаман. Алҳамдулиллаҳ, ҳар бирингиз ихлос билан, меҳр билан, иштиёқ билан ишлайсиз, ўрганасиз. Акс ҳолда, келганингиз куниёқ ҳайдаб юборардим. Иш пайтидаги хатоларингизни доим маъзур тутаман. Зотан, сиз совуққонлик, бефарқлик билан ёки қасддан эмас, нохосдан хато қиласиз, бу кечиришга лойиқ. Ихлос – энг муҳими, маҳорат Аллоҳ насиб этса, қўлга киради. Сенинг бир ҳафтада бир эмас, бир неча марта саҳвга йўл қўйишинг ҳам қасддан ёки лоқайдликдан эмас, бошқа сабабдан содир бўлди. Ўша сабабни айтасанми?
Хўжа Али индамади, лекин “дув” қизарди. Уста нишонда адашмаганига ишонч ҳосил қилди ва сўради:
– Болам, уялмасдан айт: у кимнинг қизи?
Хўжа Али Устадан бу саволни кутмаган эди, шунинг учун, довдиради, жойида ўтиролмай қолди, ҳаёси унинг ҳароратини кўтариб юборди, ёноқлар қип-қизариб, овози қалтиради:
– Йўғе, устоз... Йўғе, ҳалиги...
– Болам, Абдулҳайнинг қизими? – шогирднинг ҳолатига эътибор бермагандек навбатдаги саволни рўпара қилди Уста. Хўжа Али йўқ, деб бош қимирлатди. Уста эса шогирди шу маҳалладаги ошиқ бўлганига амин эди. Чунки етти кун саҳардан оқшомгача шу ерда кун ўтказаётган йигит Кашмир гўзалини тушида кўриб, севиб қолмас, ҳарқалай.
Кекса ҳолвачи бўйи етган қизи бор хонадонларни бирма-бир айтаверди.
– Шайх Қосимнинг қизими? – деган эди, Хўжа Алининг кўзи чарақлаб кетди, бошини кўтариб, ҳатто, овозини хийла баландлатиб:
– Ҳа! – деб юборди.
Устоз шогирднинг беғубор ҳолатидан завқланиб, беозор кулди:
– Яхши, болам, катта қизими? Яхши. Сен иложи борича кўнглингни хотиржам қил, мен отанг билан маслаҳат қилай, совчиликни тезлаштирай.
Хўжа Али бундай лутфни ҳеч кутмаган эди, унинг назарида, Уста унинг тушида сўради, совчилик ҳақида айтди.
Бухорий ҳолвачи Хўжа Али билан гаплашиб бўлгач, кўча яктагини кийиб, чиқиб кетди. Шогирдлар, ҳатто, халфа (Устанинг ўринбосари) Хўжа Алини ўраб олиб савол бера кетдилар:
– Нима бўлди?
– Уста нима деди?
– Жазоладими?
– Уста қаерга кетди?
Хўжа Али ҳеч кимга жавоб бермади, фақат ўзига ўзи илжайгани илжайган эди.
– Бу савдойи бўлиб қолибди, – деди Халфа, ниҳоят. – Ҳамма ишга!
Хўжа Алининг юраги дукурлади. Кимнидир кўргиси келяпти. Қандолатхонадан секин сирғалиб чиқди, оёғи уни Шайх Қосимнинг боғ ҳовлисига олиб кетди. Фақир бўлса-да, Шайхнинг меҳмони кўп: косибу ҳунармандлар, олиму талабалар, ёшу қари дам-бадам киради, чиқади.
Йигит орқа эшикка ўтди. Бу ер хилватроқ. Кўчадан ичкарига йўлак билан кирилади.
Шу ерда Хўжа Али қизни тасодифан, бир марта, ён тарафдан кўрди. Унинг хаёлида бир гўзал қиёфа қолди. Энди фақат шу чеҳрага термилиб ўтиришни истарди у. Бошқа ҳеч нарса керак эмас: ҳолва ҳам, новвот ҳам, пашмак ҳам, парварда ҳам!
Ухласа ҳам, тушида қизнинг ён томондан узорини кўради.
Ҳозир у йўлак қаршисига келиб ўтирди. Зора, қиз адашиб бўлса ҳам, кўчага чиқса! Ҳеч бўлмаса, бир марта, бир мартагина жамолини кўра олса!
Йигитнинг кўнгли тоқатсизликдан ёнаётган эди. У оқшомгача Шайх Қосимнинг боғ ҳовлисининг деворига тикилиб вақт ўтказди. Аслида, вақт ўтганини у идрок этмади. Пешинни ҳам, асрни ҳам, шомни ҳам қазо қилди, ҳолбуки, намоз ўқиш ёдидан мутлақо фаромуш бўлди. Йигитнинг кўзлари эса ҳамон деворда.
Кимдир елкасига секин қўлини қўйди. Хўжа Али оёғини қучоқлаб, иягини билагига қўйиб ўтирган эди, чўчиб қаради: тепасида Уста турибди!
– Ассалому алайкум, Уста!.. – деб сакраб туриб кетди Хўжа Али.
– Ва алайкум ассалом, – сокин алик олди Уста. – Намозларни ўқидингми, болам?
Хўжа Али шу ондагина фарз ибодатларини унутганини эслади.
– Йўқ, унутибман, Устоз, – деди изтироб билан.
– Овқат едингми? – яна сўради Уста.
– Овқат? Йўқ...
– Уйингга бор, ота-онанг хавотир олмасин, қазо намозларингни ҳам ўқи, қолдириб юборма, майлими?
– Хўп, албатта, Устоз!..
Хўжа Али шошиб йўлга тушаркан, Уста уни тўхтатди:
– Дарвоқе, болам, биз шайх Қосим билан гаплашдик, эртага яна келамиз, жавобини айтишади. ИншаАллоҳ, шайх сенга қизини беради.
Хўжа Али тўйгача ҳаяжонда юрди. Хайрият, катталар йигирма кунда тўйни ўтказишди, Бухорий ҳолвачи ўртада тургани учун иш жуда осон кўчди.
Тўйдан сўнг, бир ойдан ўтиб, Хўжа Али ишга келди. Энди уни таниб бўлмасди: у шердай кучга тўлганди, ишлаб чарчамасди.
Сабринисо Хўжа Али кутганидан аъло чиқди. Келинчак камбағалгина оилага файз киритди. Хўжа Алининг икки акаси ҳали бўйдоқ эдилар, ота уларга ҳам қиз излаб қолди.
Бир йилга бормай, улар уйланишди.
Тўй жуда ихчам ўтди.
Ҳиндистонда иқтисодий инқироз беҳад кучли. Бойларнинг ҳам бели ингичкалаб кетган. Қолаверса, Исломда тўйдан мурод никоҳ эълони ва эҳсон бўлгани учун Хўжа Асқарнинг ўғиллари валимасига фақат энг яқинлар келишди.
Келаси бир йилда икки ака аёллари билан алоҳида чиқишди. Оилада Хўжа Али ота-она хизматида қолди. У жуда мамнун эди.
Аёли Сабринисо жуда меҳнаткаш, синиқдил ва ибодатгўй эди. Нафл рўза ва намозлар ўқигани эрини рағбатлантирарди, уламолар суҳбатида бўлишга чақирарди, “Кўп ишламанг, кам, лекин баракали ишланг, барака эса Аллоҳнинг зикрида!”, – дер эди эрига.
Хўжа Али уйланиб, ҳаётига ранг, мазмун кирганини сезди. Устанинг дуоси билан уйида қандолатхона очди. Аёлига ҳам ҳунаридан ўргатди. Сабринисо ҳомиладор ҳолида ҳам меҳнат қиларди. Ишлаётганида эса лаби тинимсиз қимирлайди. У бу ҳолда ё Қуръон, ё бирор дуони ўқийди.
Беш йил ичида ёш оилада икки ўғил туғилди. Хўжа Асқар жуда мамнун, дастурхони тўлиб-тошмаса-да, ҳар кунги егулиги учун Аллоҳга шукур этади.
Ўшанда Сабринисо учинчи фарзандига юкли эди. Хўжа Али ширинликларини шаҳар марказига элтиб сотишни ўрганди.
Навбатдаги савдода у мижози билан тортишиб кетди. Бу нусха Хўжа Али билан жанжаллашгани келган эди.
– Ширинлигинг айниган экан, – деди ўша мижоз лабини дўрдайтириб. – Ташлаб юбордим.
– Кечиринг, соҳиб, сизни эслолмадим. Қачон мендан харид қилгансиз?  – деб сўради ажабланиб Хўжа Али.
– Эслай олмайдиган бўлиб қолдингми? – мижоз важоҳат билан Хўжа Алига яқинлашди. Харидорнинг думалоқ ва семиз юзи, осилган тоғорадай қорни, бетартиб ва қазғоғи тошиб чиққан сочлари ва дидсиз кийиниши у ҳақда беихтиёр салбий таассурот уйғотар эди. Хўжа Алининг бундай одамлар билан тортишишга вақти йўқ, муросага қарор қилди:
– Майли, соҳиб, янглишаётган бўлсангиз-да, сизга текинга ширинлик бераман, – деди иложи борича ўзини босиб. – Қандай ширинлик оласиз?
– Сен мени жинни деяпсанми? Мен тиланчи эмасман, ўз ҳақимни сўраяпман! – харидор овозини кўтарди. – Сен ёлғончи экансан!
Хўжа Али бу одамнинг нияти яхши эмаслигига амин бўлди.
– Менга қара, – деди жиддийлашиб. – Нима хоҳлаяпсан? Мақсадинг нима?
– Мақсадим сени жағингни эзиш! – дедию харидор Хўжа Алига мушт солди. Хўжа Али чап беришга улгурди ва рақибининг мешдай қорнига жавоб зарби йўллади.
Икки дақиқадаёқ мешқорин ерга думалади. Шуни кутиб тургандек, оломон йиғилди. Орада кимдир:
– Одамлар! Мусулмонлар ҳиндларни уряпти! – деб бақирди.
– Нима?
– Қани?
– Қаерда?
Ҳамма томондан одам ёғилди: ҳиндлар, мусулмонлар Хўжа Алини ўраб олди. Ерда ётган “харидор” бир амаллаб тураркан жарбдийда овозда бақирди:
– Манави мени кофир ҳинд деди! Урди!
Энди тумонатни бошқариб бўлмайди. Ҳиндлар қий-чув билан Хўжа Алига ёпирилди.
Кимдир Хўжа Алининг қўлидан тортиб оломон ичидан суғуриб чиқди.
– Тезда бу ердан қоч! – деди уни қутқарган киши. У серсоқол ўрта яшар мусулмон эди.
– Ўйланма! Тезда кет! Бу ер сен учун хавфли!
Хўжа Али бошқа иложи йўқлигини билиб, оломондан тезда узоқлашди. Одамлар орасида эса даҳанаки олишув қизиб борарди.
– Мусулмонлар ҳаддан ошяпти!
– Уларни ҳайдаш керак!
– Ўрнини билиб юрсин улар!
– Қани анави зўравон?
– Ур уни!
– Мусулмонларда айб йўқ!
Муштлашув бошланди: ҳинд мусулмон бўлса, бас, уришни, майиб қилишни истар эди. Оломон шовқин кўтарди, шайтоний васваса ҳамманинг эсини олиб қўйди.
Биров тош билан, биров сўйил, биров пичоқ билан бир-бирига ҳужумга ўтди.
Полиция етиб келди, ҳавога ўқ узилди, урушаётганлар бирма-бир ҳибсга олинди.
Бу можаро, аслида, биринчиси ҳам, охиргиси ҳам эмасди, фақат бу ҳудудда ҳинд-мусулмон тўқнашуви деярли содир бўлмас эди.
– Бу қандай бемаънилик! – тезкор мажлисда полиция бошлиғи Мукеш Мукрининг фиғони фалакка чиқди. Чунки қамоқ тўлиб кетди, вазият издан чиқишига бир баҳя қолди. – Бу ишнинг ортида ким турибди! Ҳаммасини аниқланг! Айбдорни ким бўлишидан қатъий назар, жавобгарликка тортинг! Менинг ҳудудимда бундай хунрезликка йўл қўймайман!
– Мукеш соҳиб, – эшикни қия очиб мўралади полиция бошлиғи ёрдамчиси.
– Ҳа! – деди Мукеш асабий.
– Сизни ҳоким ўринбосари чақирибди.
Бош зобит айнан шу масалада ҳисобот беришини билиб, дастлабки маълумотларни олиб, ҳоким идорасига борди.
– Мукеш соҳиб, сизнинг узоқ йиллик меҳнатларингизни биз ҳамиша қадрлаймиз, – деди уни ўз хонасида қабул қилган ҳоким ўринбосари. Бош зобитни унинг ўта хотиржамлиги ҳайрон қолдирди. Чунки у амалдорни асабий ёки ғазабнок ҳолда кўришини тахмин этганди.
– Ташаккур, жаноб! – деди бош зобит.
– Мусулмонларнинг ҳиндларни таҳқирлаши ҳақидаги ишни ўрганяпсизми?
– Биз воқеага аниқ ном бермадик, буни оддийроқ қилиб, бетартиблик, деб атаяпмиз, – тушунтирди Мукеш. – Диний ёки ирқий адоват таърифидан узоқ турганимиз маъқул, деб ўйлайман.
– Бу ўйлашингиз менга ёқмади, – деди ҳоким ўринбосари. – Сиз кўриниб турган ҳақиқатни яширмоқчимисиз? Диний адоватни хаспўшлайсизми? Мусулмонлар ҳиндларни кофир, мушрик, деб жанжал кўтарганлари ҳаммага аён!
Бош зобит амалдорнинг бу қадар ишонч билан гапираётганидан ажабланди.
– Мени маъзур тутинг, пандит жий, – деди эҳтиром билан. – Мен, башарти, диний адоват юзага келган тақдирда ҳам буни муроса йўли билан ҳал этишни истайман. Одамнинг эътиқоди билан ҳазиллашиб бўлмайди. Эътиқодга ҳужум фақат қон тўкишга етаклайди. Сизга бироз нотўғри хабар берибдилар. Жанжал биз томондан, яъни бироз жоҳил ҳиндлар тарафидан чиқарилган. Бизнинг шаҳримизда мусулмонлар жуда беозор. Улар ўз меҳнатидан ортиб, бош қашишга вақт топишмайди.
Ҳоким ўринбосари бош зобитни жим тинглади. Худди уни маъқуллагандек, чеҳраси очилиб:
– Ишлаш тамойилингиз таҳсинга лойиқ, – деди. – Ўзим жаноб ҳокимга ҳисобот бераман. Сиз маълумотларни қолдириб, хизматга қайтаверинг.
– Ижозатингиз билан, – деди бош зобит ва хонани тарк этди. Ўринбосар ҳокимнинг ҳузурига кирди.
– Бош зобитнинг фикрича, бу оддий жанжал, жаноб ҳоким, – деди маълумотлар қоғозини ҳокимга тақдим этаркан.
– Мен ҳам шундай ўйлайман, – деди ҳоким варақларга кўз югуртириб. – Сиз янгисиз, балки, яхши хабардор эмасдирсиз, мен диний адоватга қарши жиддий курашаман. Мусулмон ва ҳиндлар, насронийлар орасида келишмовчилик бўлмасин, дейман. Йигирма йилдан буён менинг шаҳримда мусулмон ёки ҳинд бир-бирига дин сабабли овоз ҳам кўтармади. Мен бор эканман, бунга йўл қўймайман.
– Ҳурматим борган сари сизга зиёда бўлаётир, ҳоким жаноблари! – ялтоқланди ўринабосар.
У ўз хонасига қайтди, тоза варақ олди ва қуйидагиларни ёзишга киришди:
“Жаноб Қора Синхга.
Мен ўзимга юкланган вазифани адо этишга киришдим. Кўплаб амалдорларни ўзимга оғдириб олдим. Шаҳарнинг бой қатлами ҳақида пухта ахборот жамладим. Ҳинд-мусулмон тўқнашувининг биринчи қисмини амалга оширдим.
Бу воқеа Кашмирдаги каби катта қон тўкиш, мусулмонлар қирғинини келтириб чиқариши лозим. Бироқ шаҳар ҳокими ва бош зобити эскича фикрли одамлар. Иккаласи болаликдан дўст эмиш. Улар диний адоватга қарши туришларини айтиб мақтанишди. Жаноб Қора Синхдан бу иккисига қандай чора кўриш ҳақида буйруқ кутаман. Бизнинг лойиҳаларимизга бу икки қария жиддий тўсиқдир.
Ҳурмат билан Сариқ Жосус”.
        </item>
        <item>
Подшоҳнинг амри билан болани тоғ чўққисига олиб чиқдилар. Унга яхши гапирдилар, насиҳат қилдилар, дўқ урдилар:
“Эй бола! Подшоҳ билан ўйнашма! У жуда қудратли. Сен сеҳргар сифатида унинг хизматида бўл. Ҳаётинг фаровон, қўлларинг узун яшайсан. Аллоҳдан воз кеч! Бошингдан бундай васвасани чиқариб ташла. Акс ҳолда, сени қатл этамиз!”
Бола уларга айтди:
“Аллоҳ оламларнинг якка Эгаси, фақат У ибодатга лойиқ. Унга иймон келтиринг, нажот топасиз!”
Подшоҳнинг сарбозлари ғазабланиб, болани улоқтириш учун уни ушладилар. Бола: “Аллоҳуммакфийни би ма шиъта!”, яъни “Аллоҳим, уларга Ўзинг хоҳлаган нарса билан кифоя қил!” – деб дуо қилди. Дуо ижобат бўлиб, чўққи ларзага келди, барча золимлар зилзиладан даҳшатга тушиб, ўзлари баланд тоғдан пастга “учиб кетдилар”. Бола эса соғ-саломат подшоҳнинг ҳузурига келди. Халқ ҳайратга ғарқ бўлди, одамлар боланинг Роббисига Аллоҳга иймон келтира бошладилар.
Подшоҳ болани тирик ҳолда кўриб ҳам қўрқди, ҳам қаҳр ила қутурди. Яна бир гуруҳ навкарларга буюрди: “Буни кемага солиб, денгизнинг ўртасига элтинг. Тушунтиринг, насиҳат қилинг, динидан қайтсин! Қайтмаса, денгизга чўктиринг!”
Хизматкорлар кема денгизнинг ўртасига боргач, боланинг қўл-оёғини боғлашди. Улоқтиришга шай қилиб, дедилар:
“Эй бола! Подшоҳдан қўрқ! Аллоҳни унут, Роббингдан воз кеч! Подшоҳни худо қилиб ол. У сени мукофотлайди, Ер юзида шон-шараф, давлат ва савлат ила юрасан. Акс ҳолда, сени денгизга отиб юборамиз. Наҳанг ошқозонида ҳазм бўласан!”
Бола хотиржам туриб, уларга шундай жавоб қилди:
“Эй одамлар! Тавба қилинг ва ёлғиз илоҳ, бутун оламнинг Роббиси Аллоҳга иймон келтиринг ва таслим бўлинг! Акс ҳолда, сиз ва подшоҳингиз жаҳаннамда ёнасизлар!”
Аскарлар болани кўтариб, денгизга ташлашга шайландилар, бола эса: “Аллоҳуммакфийни би ма шиъта!” – “Аллоҳим, уларга Ўзинг хоҳлаган нарса билан кифоя қил!” – дея дуо қилди. Денгизда пўртана кўтарилди, шамол эсди, тўлқинлар кемани шундай кўтардиларки, боладан бошқа ҳамма денгизга йиқилиб, наҳанг ошқозонига бориб тушдилар.
Боланинг эса қўл-оёқлари ечилди, у кема билан қирғоққа сузиб чиқди ва кофир подшоҳнинг олдига борди.
Болани кўрган подшоҳнинг тоқати тоқ бўлди, у қатлга ҳукм чиқарди.
Мамлакатдаги одамларни катта майдонга йиғди, болани бир устунга чирмаб боғлади.
“Эй одамлар! – деди подшоҳ. – Мана бу нонкўр болага сеҳр илмини ўргатишни мен буюрдим. Бу бўлса, қандайдир роҳибдан бемаъни нарсаларни таълим олди. Роҳибни шу қилмиши учун қиймаладим. Энди навбат болага келди. Ким унга эргашган бўлса, ақлини йиғиб олсин! Акс ҳолда, ҳаммангизни ўтда ёқаман!”
Подшоҳ шундай деб, болага юзланди:
“Эй аҳмоқ! Менинг худо эканимни тан ол! Шунда сенга ҳаёт бераман!”
Бола кулди ва: “Эй нодон подшоҳ! Сендан олдин ҳам сендан қудратли подшоҳлар бор эдилар. Ҳаммаси ўлди. Кофирлари Аллоҳнинг қаҳрига учрадилар. Сен ҳам улардан бўлма! Аллоҳга иймон келтир ва таслим бўл!” – деб ҳайқирди.
Подшоҳ бу ҳайқириққа чидай олмай, шахсан ўзи камондан болага ўқ узди. Ўқ нишонга тегди, лекин бола ўлмади. Кофир ҳукмдор яна бир неча бор ўқ отди, ўқлар болага тегса-да, санчилмасди ҳам, озорламасди ҳам.
Бола подшоҳга айтди:
“Эй подшоҳ, сенга ўзимни ўлдиришнинг йўлини ўргатаман. Ўқни “Боланинг Роббиси Аллоҳ номи билан!” дея менга от!”
Подшоҳ халқ олдида ўз айтганини қила олмаётгани учун шарманда бўлаётган эди, шунинг учун, ғазабдан кўзига ҳеч нарса кўринмади, камонни ўқлади ва: “Боланинг Роббиси Аллоҳнинг номи билан!” – деб бақириб, пайконни қўйиб юборди.
Ўқ боланинг юзига санчилди, у қонга беланди, бор кучини йиғиб, “Аллоҳдан бўлак илоҳ йўқ!”  – дедию, жон берди.
Подшоҳ шундагина нима қилиб қўйганини тушунди: минглаб одамлар боланинг ҳақ йўлда бўлганлигини ўз кўзлари билан кўрган бу кароматдан сўнг англаб, иймон келтирдилар.
Подшоҳ эса аскарларига оломонни қуршовга олишни амр этди. Беҳад улкан чоҳ кавлатди. Чоҳни эса жуда кўп ўтин билан тўлдириб, уч кун олов ёқтирди. Сўнг қўшинига буюрди: “Аллоҳга иймон келтирганларга айтинг! Динларидан қайтсинлар! Акс ҳолда уларни чоҳга улоқтиринг! Оловда куйиб, кул бўлсинлар!”
Иймон келтирганлардан ҳеч ким кофир подшоҳнинг амрига итоат этмади. Аскарлар уларни олов тўла чоҳга судраб, суриб улоқтира бошладилар. Одамлар ичида ёш гўдагини кўтарган аёл фарзанди сабаб оловдан қочмоқчи эди, гўдак тилга кириб: “Онажон, қўрқманг! Сиз ҳақ йўлдасиз!” – деди.
Мўминлар чоҳга йиқиларкан, Олов Аллоҳга илтижо этди:
“Аллоҳим! Кофирлар наздида иймондан бўлак айби бўлмаган мўмин қулларингни зинҳор ёндиришни истамасман! Уларни Ўз Олий Даргоҳингга кўтар!”
Аллоҳ чоҳга улоқтирилган барча мўминларни баданларини куйдирмасдан, жонларини уларга енгил ва ҳузурли ҳолда олди ҳамда Ўз Олий даргоҳига кўтарди.
Олов эса: “Аллоҳим, Сенинг изнинг ила кофирларни куйдираман!” – деди ва чоҳ тепасига шиддат ила чиқди. Кофир подшоҳ ва унинг барча қул, хизматкор, лашкари билан биргаликда ўз домига ютиб, азоблаб куйдирди, ҳалок этди.
Ушбу буюк қисса мазмунини имом Муслим раҳматуллоҳи алайҳ ривоят қилган ҳадисдан топиш мумкин. Аллоҳ таоло Буруж сурасининг 4-9-оятларида бу воқеа ҳақида шундай марҳамат этган:
“Чоҳ эгаларига лаънат бўлсин! У чоҳнинг ёқилғиси оловдир. Кофирлар ўша олов тўла чоҳ атрофида ўтирибдилар. Улар иймон эгаларига қандай зулм этган бўлсалар, ўша ишларига ўзлари гувоҳдирлар! У кофирларнинг мўминлардан топган “айб”лари шу бўлдики, мўминлар Иззат ва Ҳамд эгаси бўлган ёлғиз Аллоҳга иймон келтирган эдилар. Аллоҳ, осмонлару ернинг подшоҳлиги фақат Унга хос бўлган Зотдир. Ва Аллоҳ ҳар бир нарсага гувоҳдир!”
Абдуллоҳ Ёрқин камерада ўтириб, Айдар ва Найновдан мусулмонлар устидан қилинаётган зулмлар ҳақида эшитгач, титроққа тушган эди. Бу титроқ қўрқувдан эмас, иймон эгаларига бўлаётган ҳақсизликдан туғилди. Бироқ унда: “Аллоҳуммакфийни би ма шиъта!” яъни, “Аллоҳим, уларга Ўзинг хоҳлаган нарса билан кифоя эт!” деб дуо қилишдан бўлак чора йўқ эди. Абдуллоҳ шундай деб дуо қилди. У ҳали бу дуони кўп зикр этади. Биз эса Сизга бу муборак дуонинг тарихини айтиб бердик.
Энди эса Абдуллоҳнинг қамоқдаги ҳаёти ҳақида ҳикоя қиламиз.
Икки кундан сўнг, терговчи Абдуллоҳни чақиртирди. Адвокат Тублибек ҳам келибди.
– Мана, сизнинг “иши”нгиз, – деб терговчи қалин ва қора жилдни Абдуллоҳ томон сурди. – Ўқиб чиқинг ва керакли жойларини имзоланг.
Абдуллоҳ ўз “жиноий иши”ни диққат билан ўқишга киришди: у тушунтириш хатида ёзиб берган ҳамма нарса киритилибди, аввалги сафарги тергов тафсилоти ҳам икир-чикирларигача баённомага туширилибди. Ҳар бир саҳифанинг энг тагига, ҳар бир хатбошининг сўнгига, терговчининг ҳар бир саволига берган жавобидан кейин тасдиқ имзосини қўйиш шарт экан.
Ярим соат ичида Абдуллоҳ имзолашни тугатди. Энди адвокат қўл қўйишни бошлади.
Абдуллоҳ ишнинг бу қадар силлиқ кетаётганидан шубҳага тушди. Бу “адолат” ортида, албатта, қандайдир разолат борлигига, негадир, ич-ичидан амин эди.
Адвокат ҳам ишини битиргач, терговчи эълон қилди:
 – Абдуллоҳбей, жабрланувчи, Хитой Халқ Республикаси фуқароси жаноб У ва гувоҳ Саримсоқ Сағир ўғли ҳам келишган. Чақиринглар!
Хонага Абдуллоҳ калтаклаган хитойи аввал кирди. У худди отасининг мулкига киргандек керилди, бурни осмонда. Терговчи ўрнидан туриб, Уни кутиб олди, ўтириши учун курси кўрсатиб, хитойчалаб чуқур мулозамат қилди.
Бўйнини қисиб, хитойидан калтак еган хизматчи ҳам шу ерда ҳозир бўлди. Абдуллоҳ хизматчига диққат қилди: у жуда ориқ, нимжон ва касалмандлигини эса қиёфаси “айтиб турибди”.
Терговчи хитойи У билан анча чуғурлашди, кейин Абдуллоҳга деди:
– Абдуллоҳбей, сиз жаноб Уни бесабаб урибсиз.
– Йўғе, у мана бу йигитчани ўзи урди-ку! Мен бир мазлумни ҳимоя қилдим, холос.
– Жаноб У эса аксинча айтяптилар... – деди терговчи ва хизматчига савол берди. – Сиз мана қаршингизда ўтирган айбланувчи жаноб Уни беаёв ва ваҳшийларча дўппослаганини холис гувоҳ сифатида тасдиқлайсизми?
Саримсоқ Сағир ўғли дам терговчига, дам хитойига, дам Абдуллоҳга мўлтиради. Овози қалтираб деди:
– Ҳа, тасдиқлайман.
– Қандай бесабаб? – ҳайрон бўлди Абдуллоҳ. – Хитойлик сизни ураётган эди. Мен эса ҳимоя қилдим-ку!
Хизматчи жим бўлиб қолди. Билинар-билинмас минғирлади:
– Мени ҳеч ким урмади. Сиз жаноб Уга сабабсиз тажовуз этдингиз...
– Тажовуз?!
– Абдуллоҳ қулоқларига ишонмади. Ўрнидан сапчиб турди. – Ҳой, ноинсоф! Нега алдаяпсан? Нега менга туҳмат қиляпсан?
– Алдамаяпман! Туҳмат қилмаяпман! – Саримсоқнинг овози туйқус дадиллашса-да, йиғлагудек бўлиб гапирди. – Сиз жаноб Уни негадир ҳақоратладингиз. Урдингиз, мен эса буни кўрдим, ҳозир эса тасдиқлайман!
Абдуллоҳнинг тарвузи қўлтиғидан тушди. У ҳаммасини тушунди.
– Эҳ, бечора!.. – деди ҳорғин қараб хизматчига. – Менга туҳмат қилсанг, сенга душманлар лутф қиладиларми? Улар учун бир кўппакчалик ҳам қадринг йўқ.
– Туҳмат қилмаяпман! Алдамаяпман! – деди хизматчи.
– Йўқол! – деди Абдуллоҳ унга.
– Айбланувчи, гувоҳга тазйиқ ўтказманг! – огоҳлантирди терговчи ва даъвогар ҳамда “холис”га кетиш учун рухсат берди. Абдуллоҳ асабий эди.
– Уларнинг кўрсатмалари расмийлаштирилади, ишни судга ўтказаман, – деди терговчи. – Қонун олдида жиноятингиз учун жавоб берасиз.
– Қўйсангиз-чи! – Абдуллоҳнинг энсаси қотди. – Қайси қонунни айтяпсиз? Ўзингиз ўша қонунингиз ишламаслигини жуда яхши биласиз-ку!
– Сизга яна бир янгилик бор, – Абдуллоҳнинг гапига эътибор бермади терговчи. – Устингиздан шикоят тушди. Раҳбарият бу ишни ҳам менга топширди. Бу бошқа жиноят. Ўта оғир турдаги, ўта хавфли жиноят. Бу алоҳида тергов, алоҳида суд, демакдир.
– Сизлар туҳматдан чарчамас экансиз, яна қандай ўйин топдингиз? – тишининг орасидан гапирди Абдуллоҳ.
– Терговга халал беряпсиз, адолатли Давлатимиз тизимини ҳақоратлаяпсиз, ҳар бир гапингизни “ишингиз”га қўшаман, жазони оғирлаштиради, – деди терговчи.
– Шундай денг? – кулди Абдуллоҳ – Ажойиб! Ҳақ гапни айтсанг, терговга халал берган бўласан! Қойил қолдим.
– Абдуллоҳ Ёрқин! Эшитинг! – деди терговчи қўлидаги вараққа тикилиб. – Сиз, Туркия ватандоши, буюк Хитой Халқ Республикасига фитна уюштириш, давлатни обрўсизлантириш, Хитой фуқаролари орасида давлатига ишончсизлик уйғотувчи туҳматона уйдирмалар тарқатиш, бетартиблик келтириб чиқариш мақсадида таълим дастури ниқоби остида кириб келиб, фаолият юритганликда айбланасиз!
Абдуллоҳ ўзини кулишдан тўхтата олмай қолди.
– Бу қандай аҳмоқона бўҳтон бўлди, жаноб терговчи! – деди. – Урумчига келишимдан йигирма тўрт соат ўтмай қамоққа тиқдингиз. Қандай қилиб фаолият юритаман?
– Биз осмондан олиб гапирмаймиз, – деди терговчи дўқ оҳангида. – Фуқаро Мойимхон Сотимга учоқмайдондан меҳмонхонага келишда экстремистик, террористик ва антикоммунистик ғояларни сингдиришга урингансиз. Ана шу хатти-ҳаракатингиз уюшган ҳолда давлат тўнтариши уюштириш йўлидаги фаолият ҳисобланади. Лекин ватанпарвар фуқаро сизнинг қутқуларингизга учмади, ёт ғояларингизга алданмади, ўз вақтида тегишли ташкилотларга хабар берди. Ана энди ана шу фитнангиз хусусида алоҳида тергов ўтказаман.
Абдуллоҳ лол эди. Макрнинг бу қирраси унинг ақлини шоширди.
– Энди менга макр қилдингиз, шундайми? – деди терговчига. – Билиб қўйинг, Аллоҳ ҳам сизга шундай макр қиладики, кўзингизга ҳеч нарса кўринмай қолади!
– Абдуллоҳбей! Абдуллоҳбей! – шу онда тилини ютиб юбориб жим ўтирган Тублибек гап қотди. – Бундай қизишманг! Ишни қийинлаштирманг! Агар айбловда хатолик бўлса, қонунан курашамиз.
– Сиз ҳам қонун дейсизми? Кўряпман қонунларингизни! Жуда “мукаммал” ишлаяпти! – заҳарханда қилди Абдуллоҳ.
– Судда бу гапларингиз учун ҳам жазо оласиз, – деди терговчи совуққон.  – Сизга савол: сизни ким Хитойга юборди? Ғоявий раҳнамоингиз ким? Моддий таъминотчингизнинг исмини айтинг.
– Мен бу масалада бирорта саволингизга жавоб бермайман! – деди Абдуллоҳ.
– Терговга ёрдам беринг, – огоҳлантирди терговчи. – Ўзингизга осон бўлади.
– Осонлаштирувчи ҳам, қийинлаштирувчи ҳам Аллоҳдир! – деди Абдуллоҳ.
Терговчининг кўзида бирдан ёвузлик чақнади:
– Менга қара, маҳбус, ўзингни ким деб ўйлаяпсан? Бу қамоқ жаҳаннам эканлигини кўрдингми? Сени ҳеч чертмаяпти? Биласанми, нима учун? Чунки юқоридан айтишди: келгиндининг бурни қонамасин, дейишди! Акс ҳолда, унингни ҳам чиқара олмасдинг! Киндигингдан бошлаб қорнингни ёриб, ичагингни салла қилиб, бошингга ўраб қўярдим, аллақачон! Худойингга ибодат қилиб ўтирардинг! – деди оғзидан тупук сачраб. – Индамаганим сари бошга чиқяпсан! Суд ўтади, камида ўн бешта оласан, камида ўн беш! Жамлоқда эсингни киритиб қўйишади!
Адвокат Тублибек терговчининг дағдағасидан ранги оқариб, нафас ололмай қолди.
Абдуллоҳ пинагини бузмади. Терговчига хотиржам деди:
– Асл башарангизни очдингиз, офарин! Кўзбўямачиликка ўйлаб топган қонунларингизни беҳаёларча пеш қилишингиз-чи! Мойимхоннинг шикояти юзасидан эса битта сўз айтмайман ҳам, ёзмайман ҳам!
– Мард экансиз-да, Абдуллоҳбей! – тўсатдан тиржайди терговчи. – Шундай жиноятларни бўйнингизга қўяманки, иқрор бўлсангиз ҳам,  бўлмасангиз ҳам, бемалол камоққа кириб кетаверасиз!
– Қўлингиздан келганини қилинг, жаноб терговчи! – Абдуллоҳ шундай деб ўрнидан турди. – Миршабларга айтинг, камерамга кузатиб қўйишсин!
Терговчи ташқарига чиқди, Тублибек овози қалтираб, ялингганнамо деди:
– Абдуллоҳбей, терговчидан кечирим сўранг! Ўзингизга қийинчилик туғдирманг!
– Хавотирланманг, ҳасбияллоҳу ва ниъмал Вакийл! – деди Абдуллоҳ қатъий. – Сиз ота-онамга қўнғироқ қилдингизми? Менга шуни айтинг!
Тублибек жавоб беришга улгурмади, икки миршаб кирди ва Абдуллоҳнинг қўлини қайириб, олиб кетдилар.
Абдуллоҳ ўз камерасига эмас, зиналар орқали ер тагига, ним қоронғу, чироғи хира милтираётган йўлакка тушаётганини кўриб, бақирди:
– Мени қаёққа олиб кетяпсанлар! Қўйиб юбор! – деб силтанди.
Ер тагида узун, охири кўринмайдиган, эни икки қулоч келадиган йўлакка тушдилар. Бетон деворларда ўргимчак тўри йилтирайди. Димоққа “гуп” этиб йиринг, қон, зах, нажосатнинг аралаш иси урилди. Ҳаммаёқдан ингроқ овозлари тараларди.
– Сенинг тилинг жуда узун экан, келгинди, – деди миршаблардан бири.  – Тили узунлар билан яқиндан танишиб ол -чи!
Иккинчи миршаб хиринглади. Биринчи темир эшикнинг қаршисида тўхтадилар. Йўлакнинг нарига томонидан миршаб кийимида баланд бўйли, тиртиқ лабли, бесўнақай бир нусха уларнинг олдига келди.
– Кимни келтирдинглар? Янгисими? – деб сўради хириллаган товушда.
– Ҳа, янгиси. Янги келинчакдек нози бор, – боя хиринглаган миршаб. Абдуллоҳ бу гапни эшитиб бир силтанди.
– Бунга ҳамма камераларни бир-бир кўрсатсанг, Девоға, – илтимос қилди миршаблардан бошқаси. – Келажак маскани билан яқиндан танишиб олсин!
Девоға:
– Яхши, – деди-да, Абдуллоҳнинг орқа ёқасидан даст кўтариб ерга қўйди. Абдуллоҳ бўғилиб, йўталди. Дев уни судраб биринчи темир эшик рўпарасига келтирди. Эшикнинг тамбасини суриб, очди.
– Ичкарига қара, маҳбус, – деди қўлчироқ билан ёритиб.
Ичкарида икка яланғоч маҳбус икки томонга қўлидан осиб қўйилган. Уларнинг оёқда туришга қуввати қолмаган, билакларини темир ҳалқа тишлаб турибди. Қорин ичига тортилиб, тери қолган, холос. Қовурғалари саналиб ётибди. Соч ва соқол патак бўлиб ўсган, битлаган. Елка, сон, болдирларидаги яралари йиринглаган, пашша вижиллайди, майда қуртлар босган. Камеранинг деворлари, поли қасмоқ. Ҳар ер-ҳар ерда одам нажосати. Камерага бир парча ҳам ёруғлик кирадиган дарча кўринмайди.
Абдуллоҳнинг димоғи ачишди, кўзидан дувиллаб ёш отилди.
        </item>
        <item>
Хўжа Алига полициядан одам келди.
– Дуода бўлинглар, Аллоҳим хайрлисини берсин! – деб тайинлади Хўжа Али отасига, йиғламсираётган онаси ва аёлига.
Полиция бошқармаси олдида одам кўп. Кимдир терговга келган, кимдир шикоят билан турибди.
– Хўжа Али Хўжа Асқар ўғли, сиз полиция бошлиғининг хонасига киринг! – полиция кийимдаги ёш қизи Хўжа Алига йўл бошлади.
– Келинг, фуқаро, – деб уни ўтирган жойида кутиб олди полиция бошлиғи Мукеш Мукри. – Ўтиринг. Ўзингизни таништиринг.
Хўжа Алининг ичида хавотир тўла эди. Нафасини ростлаб олиб, жавоб берди:
– Хўжа Али Хўжа Асқар ўғли.
– Ёшингиз?
– Йигирмада.
– Касбингиз?
– Қандолатпаз.
– Динингиз?
– Ислом.
– Мазҳабингиз?
– Ҳанафий.
– Қайси мадрасада ўқигансиз?
– Дорул ҳуффоз.
– Яшаш жойингиз?
– Аёдҳия, Бобурийлар мавзеи.
– Уйланганмисиз?
– Ҳа.
– Аёлингизнинг исм-шарифи?
– Сабринисо шайх Қосим қизи.
– Фарзандли бўлдингларми?
– Фарзанд кутяпмиз.
– Қайнотангиз шайх Қосим қаерда яшайди?
– Аёдҳия, Боғ мавзеида.
– Яхши, Хўжа Али, энди мен ўзимни таништирай. Полковник Мукеш Мукри, шаҳар полиция бошлиғи, ёшим 60га киряпти, йигирма йилдан буён полицияда бошлиқман. Мустақилликдан олдин ҳам сидқидилдан ишладим. Ҳиндистон озод этилгач ҳам, ишлаяпман. Ҳар икки даврда ҳам жиноятга қарши курашиб келяпман. Энди ўйлаб кўр, Хўжа Али, мен нима учун сен билан шахсан юзма-юз суҳбатлашяпман? Нима учун маълумотларингни ўзим ёзиб олдим? Биласанми?
Хўжа Али елкасини қисди.
– Соҳиб, мен буни билмайман, – деди.
– Майли, буни билиб олиш учун вақтинг етарли бўлади. Сен менга ўзинг айт: кеча қаерда эдинг? Қандай жиноятга аралашдинг?
Хўжа Алининг ичида нимадир “шув” этди. Ранги туйқус ўзгарди.
– Ҳеч қандай жиноят қилмадим, – деди шошиб.
– Хўжа Али, кел, ҳаммасини осонлаштирамиз. Воқеа тафсилотини икир-чикирлари билан ўз тилингдан эшитсам, дегандим. Терговга берган ёрдаминг жазони енгиллаштиради, – деди бош зобит.
– Соҳиб, Худо хайрингизни берсин, ҳеч қандай жиноятга алоқам йўқ, ахир! – деди Хўжа Али ялинганнамо.
– Ўзим сенга ёрдам бераман: кеча, пешиндан олдин, шаҳар марказидаги растада ширинлик сотаётган эдинг... Кейин нима бўлди? – сўради подполковник.
– Ширинлик сотишим жиноят эмас-ку! – деди Хўжа Али хотиржам тортиб.
Полковник Мукешнинг жаҳли чиқди.
– Ўзингни жиннига солма, олдингга келган мижозни нега урдинг? Нима учун уни кофир, мушрик, деб таҳқирладинг? Диний адоват уйғотмоқчимисан? Ким сенга бу ишни буюрди?
Хўжа Али кўзларини катта очиб деди:
– Мен уни кофир ҳам, мушрик ҳам демадим. Ўзи жанжал чиқарди.
– Ўзи жанжал чиқарди?  – Хўжа Алининг гапини такрорлади полиция бошлиғи. У бироз ҳадик билан турган, юзли нурли, соддалиги қиёфасидан аён бу мусулмон йигити алдамаётганига амин эди. Чунки полковник Мукеш турфа жиноятчиларни кўрган. Йилларки, уларни фош этди, қамади. Сал кам қирқ йиллик фаолият унга одамларни бир кўргандаёқ “ўқиб чиқиш” қобилиятини ҳадя этди. Кекса бош зобит шу тажрибасига таяниб, Хўжа Алида болаликнинг софлиги, ҳаётни билмаслик, бироз бўлса-да, анқовлик борлигини сезди. Бироқ йигитнинг фитратидаги тозалик барқ уриб турибди. Бу покиза фитрат ўзидан бебаҳо фазилатларни намоён қилажак, бироқ бу нуқтагача полковник Мукеш мулоҳаза қилиб улгурмади. У Хўжа Алидан воқеанинг ҳар бир нуқтасигача мукаммал билиб олиш ниятида эди.
– Қани, менга ҳаммасини айтиб бер-чи! – деди бош зобит овози мулойимлашиб.
Хўжа Али ҳинди “мижоз”нинг келиб, шовқин кўтаргани, ҳақоратлаб, уруш чиқаргани, калтак еб, туҳмат билан бақир-чақир қилганини айтиб берди.
– Ҳиндилар мени уришлари мумкин эди, уйимга кетиб қолдим, – деб гапини тугатди йигит.
Полковник Хўжа Алини киприк қоқмай тинглади, унга мутлақо ишонди. Кеча ҳибсга олинганларнинг бир нечаси тергов қилинганди, кўпчилик, ҳиндийнинг “Мусулмонлар мени кофир деди!” – деб додлагани учун жазавага тушганини тан олди. Бироқ айнан бирор инсон: “Фалончи мени кофир деди”, – деб гувоҳлик бермади. Ҳамма эшитганига таянган, шундан ғазабланган.
Бир неча киши жанжал қандолатпаз йигит атрофида бошланди, деди. Полковник барча кўрсатмаларни хаёлан таҳлил қилиб, солиштира бошлади. У фикрлаб олиши учун ёлғиз қолиши кераклигини ўйлади-да, Хўжа Алига деди:
– Сен ҳамма гапингни манави қоғозга ёзгин-да, навбатчи тезкор бўлимга бер. Уқдингми? Роҳит! Тушунтириш хатини олиб, қўйиб юборинглар. Зарурат туғилса, чақирамиз.
Полковник холи қолгач, фикрларини тартиблашга киришди.
“Одамларнинг ярмидан кўпи “Мусулмонлар бошимизга чиқиб кетди, энди таҳқирлаяпти”, – деган овозни эшитган. Лекин ҳеч ким бу овоз эгасини кўрмаган. Мана шу биринчи нуқта. Ва яна бирор одам ҳиндийларни сўккан мусулмонни ҳам билмайди. Иккинчи нуқта шу. Жанжал қандолат растасидан чиққан. Қандолатпаз билан гаплашдим... Шовқин кўтарган одам аниқ, лекин ҳибсдагилар орасида у бормикин? Лекин сўроқ қилинганлар орасида йўқ. Уни топсак, биринчи нуқтада нима борлиги маълум бўлади. Иккинчи нуқтада муаммо йўқ, яъни мусулмоннинг ғайридинни ҳақоратлагани уйдирма эканлиги тўқсон тўққиз фоиз аниқ ва равшан. Хўжа Алининг кўрсатмасига таяниб иш кўрсам, жанжал келтириб чиқарган одам орқали бу ишдан манфаатдор нуқтага чиқиб боришим мумкин. Терговни бугуноқ тугатиш шарт. Токи “биринчи нуқта”ни қўлдан чиқариб қўймайин! Дарвоқе, бетартиблик қатнашчиларининг ҳар бирининг турқини кўриб чиқишим лозим. Балки, Хўжа Али тасвирлаган одамни тахминан таниб оларман. Кейин махсус тергов ўтказиб, қандолатпаз билан юзлаштираман”.
Полковник ҳибсхонага бориш нияти билан ўрнидан тураркан, ёрдамчиси эшикни тақиллатиб кириб келди:
– Соҳиб, ҳибсхонада қотиллик содир бўлибди...
– Қотиллик? – полковник Мукеш деярли югуриб коридорга чиқаркан, буюрди. – Қандолатпаз шу ердами? Ушлаб туринглар, кетмасин! Тезкор бўлим бошлиғи қаерда? Қотиллик жойидами?! Яхши...
Ҳибсхонанинг қотиллик рўй берган камерасида текширув бошлаб юборилган. Полковникни тезкор бўлим бошлиғи кутиб олди.
– Сэр, қурбон пичоқланган, пичоқ кўкрак қисмининг чап соҳасига санчилган, юракнинг ўнг клапанини тешиб ўтгани гумон қилинмоқда, пичоқнинг учи курак суягидан бир миллиметр тешиб чиққан, демак, зарб кучли бўлган.
– Ўлик камера ўртасида ётибдими ёки ташқи панжара яқинида?
Полковник бу саволни бериш асносида қотиллик жойига келиб тўхтади. Камеранинг бир томони, яъни коридорга қараган тарафи икки қават панжара билан тўсилган эди, мурда бир оёғи букланган, бир оёғи эса узала ҳолда айнан панжарага тегиб турарди.
“Қотил ташқаридан келиб пичоқ урган! Ёки ҳибсхона назоратчиларидан бири хоинми?” – шу ўйлар полковникнинг хаёлидан “йилт” этиб ўтди. Бироқ сир бой бермай, тезкор бўлим бошлиғидан яна сўради:
– Қотилни кўрганлар борми? Дастлабки тезкор тергов кетяптими?
– Қотилни ҳеч ким кўрмаган, камерадаги ҳамма ва ҳибсхона назоратчилари ҳам тергов беришмоқда, – деди тезкор бўлим бошлиғи.
Полковник Мукеш ўликнинг башарасига, катта қорнига қараб турди-да, танигандай бўлди:
– Прасат, – деб ниҳоят тезкор бўлим бошлиғининг исмини айтди. – Мен бироз олдин Хўжа Али деган йигитни тергов қилдим. Айт, уни шу ерга келтиришсин.
... Хўжа Алини ҳибсхонага олиб келишаркан, кўнглига қўрқув оралади. Полиция ходимлари, негадир, уни кишанлаймизми, йўқми, деб тортишиб қолишди. Ва кишанлашга қарор бердилар. Қўлига кишан билакузуклари тақилгач, Хўжа Али музлаб қолганини ҳис этди. Ўзини базўр қўлга олиб, “Ла ҳавла ва ла қуввата илла биллаҳил аълиййил аъзийм”ни ўқиб юраверди. Ҳибсхона деворлари қалин, девор тепасига тиканли сим ўрамлари ўрнатилган, автомат тутган қўриқчилар баланд кўтармада ҳаммаёқни кузатяпти.
– Имиламма! Тезлаш! – деди ходимлардан бири Хўжа Алини зарда билан ниқтаб.
Ҳибсхона уч қаватли тўртта бинодан иборат, бу бинолар бир-бирига қаратиб қурилган, ҳовлиси тор.
Ходимнинг ниқташидан кейин Хўжа Али беихтиёр югурди. У баъзилари очиқ, баъзилари ёпиқ камера панжаралари қаршисидан ўтиб бораркан, у ердан қараб турган ҳамма маҳбуслар жуда даҳшатли туюлди.
Бир камеранинг ёнида полковник Мукеш турган экан. У камера ичига ишора қилди:
– Қара, танийсанми?
Хўжа Али қўрқа-писа мурдага қарадию, ўзини орқага ташлади:
– Танидим, танидим! – деди нафаси тиқилиб. – Мен билан шу одам уришди. Шу одам бақирди.
Полковник индамади, қовоғини солиб, нималарнидир ўйлади-да:
– Хўжа Алидан ўликни танигани ҳақида тушунтириш хати ёздириб олиб, қўйиб юборинг, уйига кетсин, – деди ва қандолатпазга жиддий тайинлади. – Ҳой, бола, полиция чақирса, тезда етиб кел! Уқдингми?
– Ҳа, уқдим,  – деди Хўжа Али.
Полковник Мукеш эса хизмат автомобилига ўтириб, ҳокимнинг қабулига йўл олди.
– Ҳоким жаноблари, сиз билан юзма-юз суҳбатлашсам, дегандим, – деди полковник Мукеш ўзи билан эргашиб кирган ҳоким ўринбосарининг чиқиб кетиши кераклигига шаъма қилиб. Ҳоким ўринбосари бундан гезарса-да, мажбуран кулди:
– Сизлар... бемалол! Мен хонамда бўламан, – деди-да, “лип” этиб чиқиб кетди.
– Нима гап, Мукеш? – сўради ҳоким. У ҳам олтмишларни қоралаган одам. Ёшлигида Маҳатма Ганди нутқларини эшитиб юрарди, Жавоҳарлаъл Неруни қўллаб-қувватлади. Инглиз ҳукумати уни ҳам кўп таъқибга олди. Ҳиндистон мустақилликка эришгач, шахсан бош вазир ундан ҳукуматга ёрдам беришини илтимос қилди, бироқ у шу шаҳар ҳокимлигига рози бўлди. “Кексайдим, туғилган шаҳримга хизмат қилиб ўлсам, шу мен учун шараф”, – деди. Муаммо кўп, камбағалчилик авжда, пулдорлар бўйин беришни истамайди, шаҳар ичида баъзиларнинг инглиз мафияси билан алоқаси борлиги ҳақида ҳам “мишмиш”лар бор. Ҳоким эса бу масалаларни ҳал қилиш учун курашиб келяпти. Болалик дўсти Мукеш доим уни қўллайди.
– Кумар, – деди Мукеш улар ёлғиз қолишгач. – Бизга жиддий ҳужум бошланяпти.
Ҳоким ҳайрон бўлди:
– Қандай ҳужум ҳақида гапиряпсан?
– Қандолат растаси бекор алғов-далғов бўлмабди, бу ерда ҳиндий-мусулмон тўқнашуви учун ҳаракат бошлангани аниқ, – деди ташвишманд бўлиб бош зобит.
– Нималар деяпсан, ахир? – ҳокимнинг ранги ўчди. – Ўйлаб гапиряпсанми?
– Мен текширдим, жанжал бошлаган одамни бир соат олдин ҳибсхонада ўлдиришди. Чунки у ўз буюртмачиларини айтиб бериши мумкин эди.
– Яна қандай далилларинг бор? – сўради ҳоким.
– Ҳозирча йўқ, бироқ вазият жиддий. Бу ҳақда штат ҳукуматини, хавфсизлик хизматини хабардор қилишимиз керак, – деди полиция бошлиғи.
– Яхши. Бу масала билан шахсан шуғулланаман, чўғ аланга олмай ўчириш лозим, акс ҳолда, кеч бўлади, – деди ҳоким.
– Яна бир гап, – овозини пасайтирди Мукеш Мукри. – Ҳукумат ташкилотлари ичига инглиз ҳукуматининг реваншистлари жойлаштирилган бўлиши мумкин. Бу масаладаги ахборотни фақат биринчи раҳбарлар билан муҳокама этиш лозим. Айниқса, сенинг ўринбосаринг бу тартибсизликни диний зиддият, деб аташни жуда ҳам хоҳлаяпти.
Ҳоким бу гапни эшитиб ниманидир эслади.
– Тўғри айтасан, у яқинда менга ана шундай руҳдаги ахборотни киритган эди, – деди. – Саркетни штат ҳукумати бу лавозимга тавсия этган. Мен уни текширишни хавфсизлик идорасидан сўрайман.
Ҳоким Кумар ва полиция бошлиғи Мукеш муаммо устида суҳбатлашар эканлар, бир сирдан ғофил эдилар: ўринбосар Саркет ҳокимнинг столи тагига микрофон ўрнатиб, истаган пайтида ундан фойдаланаётганди.
Ҳозир ҳам бу гурунгни у диққат билан тинглади. Кеча ёзган мактубига Қора Сингхдан ўта тезкор жавоб олган эди: “Сариқ Жосусга. Ишимизга халал берган ҳар кимни изсиз йўқотинг! Қора Сингх”.
Саркет буйруқни дарҳол амалга ошириш шартлигини тушунди. Деразадан ташқарига қаради: қуёш ботиб боряпти. У шу тунда барча тўсиқлардан қутулишга бел боғлади.
... Эрталаб шаҳар шумхабарлардан ларзага келди. Бу пайт Хўжа Али ҳолва ийлашга киришган эди. Бозорга чиққан отаси Хўжа Асқар шошиб кириб келди.
– Ўғлим, қандайдир кўнгилсизликлар келаётгандек! – деди ҳорғин.
– Аллоҳ сақласин! – деди Хўжа Али. У кеча шомда уйга келди. Жуда толиққан эди. Тунда уйқуси қочди. Ўзини нақадар хотиржам тутмасин, Сабринисо сезди, бироқ у ҳам сезганини эрига сездирмади.
Хўжа Али бомдодни адо этдию, яхши дам олмаган бўлса-да, ишга киришди. У ўзини чалғитмоқчи эди.
Отасининг ҳали айтмаган хабарию нохуш тахминидан Хўжа Алининг безовталиги бирдан кучайди.
– Ҳоким Кумар соҳиб ва бош зобит Мукеш соҳиб шу тунда оламдан ўтишибди, – деди қайғу билан Хўжа Асқар. Буни эшитиб, Хўжа Алининг қўли ишга бормай қолди, беихтиёр ўзини ишдан тортди.
– Бу иккиси бутга сиғинса ҳам, адолатпарвар эди, – деди Хўжа Асқар паст овозда. – Устозларимиз суҳбатларда айтишарди: исломий давлат зулмкор бўлса, тезда қулайди, куффор адолатни тутса, яшайверади. Катталаримиз Кумар соҳибнинг ишларини кўриб, ғайридин бўлса ҳам, инсофи бор, дейишарди. Мукеш ҳам бировни беҳуда қамоққа тиққан эмас. Кеча сени чақиришганида шуни билганим учун ҳам хотиржам эдим. Қадимда форсларнинг Нўширавон деган подшоҳи бўлган экан. У адолати билан тарихда қолган. Эмишки, у маъжусий динида ўтган. Бироқ адолати билан давлатини мустаҳкам сақлабди. Мушрик бўлса-да, икки адолатли раҳбардан айрилдик биз ҳам. Бунинг оқибатида зулм шамоли келмаса, деб қўрқаман, ўғлим.
– Ота, – деди тасалли оҳангида Хўжа Али. – Ҳар иш Аллоҳдан. Аллоҳ бизга ёрдамчи бўлсин! Бизни золимлар қўлида қолдирмасин!
Хўжа Али шундай деса-да, бу гаплари, аслида, ўзининг ҳам хавотирига бас келмаётган эди.
Орадан бир ҳафта ўтиб, шаҳарга янги ҳоким, янги полиция бошлиғи тайинланди. Шу кунларда ҳиндийларнинг диний байрамларидан бири нишонланаётган эди. Янги ҳоким байрам баҳона одамларни йиғдирди. Халқ қаршисига чиқиб нутқ ирод қилди.
Ҳоким қирқ ёшлар чамасидаги тепакал ва ўртабўй бир одам экан. У, аслида, инглизпараст зодагоннинг эрка ўғли бўлиб, Англияда отасининг пулининг зўри билан “ўқиди”. Ўқишни базўр битириб, Ҳиндистонга келиб, кайфу сафога берилди. Отаси Ҳиндистон мустақиллиги учун аёвсиз кураш кетаркан, киши билмас инглизларни қўллаб юрди. Бироқ иш унинг учун тескари томонга юрди: Ҳиндистон мустақиллиги эълон қилинди. У одам дарҳол  Озод Ҳиндистон ҳимоячиси ўлароқ майдонга чиқди. Катта мулклари, бойликларини, корхона ва ерларини йўқота олмасди, ахир.
Мустақил ҳукумат ислоҳотларининг тарафдори қиёфасида алмашаётган амалдорларни сотиб олишга кўп пул сарфлади.
Ҳаммаси яна изга тушди, сустлашган савдоси, ишлаб чиқариши юра бошлади, ҳам жиноий гуруҳлар, ҳам ҳукумат амалдорларининг оғзини мойлаш масаласида янги тизимни ўзлаштириб бўлганида унга Қора Сингхдан хабар келди.
“Рам Малхотрага. Ўғлинг Амит Малхотрани ҳоким қиламиз. Сен ўғлингни қўллаб-қувватла!
Қора Сингх”.
Шу. Рам Малхотра бу бир парча қоғозга ишониш ёки ишонмасликни билмай қолди. Деҳлида кайфу сафога боши билан шўнғиган ўғлидан ўзига тузукроқ меросхўр чиқишига шубҳа қилаётган чолнинг бу “мужда” сабаб боши қотди. У Ҳиндистоннинг гигант компанияларини ҳимоя қиладиган, қурол, қора дори ва одам савдосини мувофиқлаштирувчи беҳад улкан қудрат эгаси бўлмиш “Қора Сингх” ҳақида афсонавор гапларни эшитган эди, албатта.
Бироқ ҳеч қачон Қора Сингхдан хат олишини тахмин ҳам қилмаган эди.
Уч кундан сўнг Рам Малхотрага ўғли Амитнинг Аёдҳия хокими бўлганлигини айтиб, суюнчи сўрашди. Суюнчи сўровчилар ўта жиддий одамлар эди. Улар Рам Малхотранинг деярли ҳамма ишларидан хабардор эканликларини исботлашди: пора йўлаклари, давлатдан яширин ишлаб чиқариш, беркитилган даромадлар, пинҳоний иншоотлар ва ҳоказо. Буларнинг ҳаммаси жаноб Қора Сингхнинг марҳамати боис давлатнинг кўзига кўринмаётганмиш. Шундай экан, Рам Малхотра Аёдҳиянинг янги ҳокимини моддий қўллаши, ҳоким ўринбосари Саркетнинг харажат учун сўрайдиган маблағларини етказиб бериши шарт. Бу билан Малхотра жаноблари ҳам ўз тижоратларини хатарсиз юритади ва фаолиятини Шарқий Осиёгача кенгайтириши мумкин.
Рам Малхотра кўнди.
Ҳозир минбарда туриб, халққа ваъз ўқишга шайланаётган янги ҳоким Амит Малхотра ана шундай тарихга эга.
Амит Малхотра ўз ўринбосари ёзиб берган маърузани ўқишга киришди. Нутқда, хусусан, мана бундай жумлалар бор эди:
– ... Кейинги пайтларда шаҳримизда вазият оғирлашди. Тажовузкор руҳдаги мусулмонлар ҳиндий миллатини, ҳиндий динини ҳақоратлаш ҳолатлари тез-тез учрамоқда. Айниқса, бундан ўн кун олдин рўй берган ҳодиса фикримизни исботлайди. Шаҳар марказида бир гуруҳ мусулмонлар ҳиндийларни таҳқирлаган, уларга тажовуз этган. Экстремистларнинг тажовузига қаҳрамонларча курашган фуқаромиз эса қамоққа ташланган. Қамоқда уни ўлдириб кетишган... Марҳум ҳоким Кумар Санжай ҳамда полиция бошлиғи Мукеш Мукрилар ҳам шу ҳаракатлар қурбони бўлиши мумкин. Биз янги полиция бошлиғи Прасат Моди билан бирга бунинг тагига етамиз. Шаҳримизда халқ тинчини бузаётган мусулмон экстремистларининг раҳнамолари ҳамда моддий таъминотчилари Покистондаги гуруҳлар эканлиги ҳам тахмин этилмоқда. Мен аминманки, халқимиз давлатнинг ислом экстеримизмига қарши курашини қўллаб-қувватлайди ва мусулмон радикалларнинг ҳаддан ошишига йўл бермайди. Яшасин, она Ҳиндистон!
Бу нутқ офат даракчиси эди. Бу нутқ фақат мусулмонлар учунгина бало эмасди, балки бошқа диндаги оддий инсонларни ҳам безовта қилиб, уларни ҳуркитадиган, эл ўртасига адоват уруғини сочадиган нутқ эди.
Байрам маросими куни кечга яқин полиция қандолатпаз Хўжа Али ва унинг кекса отаси Хўжа Асқарни катта машмаша билан келиб ҳибсга олди.
Полиция кетганида бутун ҳовли ағдар-тўнтар бўлиб ётарди. Искович итлар ҳаммаёқни ҳидлаб ташлади. Улар солган ваҳимадан уйдаги ҳамма қўрқиб кетди, айниқса, ой-куни яқин қолган Сабринисонинг аҳволи оғирлашди. Қайнонаси келинни уйга ётқизди. Шу тунда Сабринисонинг кўзи ёриди. Ўғил кўрди. Янги меҳмонга бувиси Озод деб исм қўйди.
Бу яхши ниятлар жамланган исм эди. Яхши ниятларнинг амалга ошажак йўли эса, кўпинча, бениҳоя узун бўлади.
        </item>
        <item>
– Кўрдингми? – деди хириллаб Дев.
Абдуллоҳнинг кўзидан отилаётган ёш қўрқувдан, десак, инсофсизликдир, чунки у ҳозир қўрқувни унутди. У одам зотини бундай ҳақир ва хорланган ҳолда кўриб, кўз ёшини тўкишдан ўзини тўхтата олмади. Устига устак, таҳқирланувчи диндошинг бўлса-чи? Унга бу азоблар фақат иймон боис ёғилаётган бўлса-чи?!
Дев Абдуллоҳнинг бўйнидан судраб, камерага тиқди:
– Кўряпсанми? – деди яна. Абдуллоҳнинг назарида Девнинг луғатида бошқа сўз йўқ. Бу ҳақиқатга яқин, зотан, Дев темир эшикларни очиб-ёпиш, кунда бир маҳал овқат тарқатиш, одам қийнаш, қийнаб ўлдиришни мукаммал билади, холос. Миясида инстинктлар яшайди. Фикр мавжуд эмас.
Абдуллоҳ занжирбанд маҳкумларга тикилди, ўнг томондаги гапираётгандек туюлди. Шу лаҳзада Абдуллоҳнинг вужуди қулоққа айланди.
У занжирбанд одамнинг соқол-мўйлов орасида кўринмай кетган лабларидан: “Ва мин аннаси ман яшри нафсағубтиғо амарзотиллаҳ. Валлоҳу роуфун бил ибад” деган нидони пайқаб улгурди.
Бу Бақаранинг 207-ояти!
“Ва одамлар орасида Аллоҳнинг розилигини тилаб, жонини сотадиганлар бор! Аллоҳ эса бандаларига шафқатлидир!”
Дев Абдуллоҳнинг кейинги камерага итқитиб юборди.
Абдуллоҳ саноқсиз тиғлар оёғига, кафтига, бутун танасига “ғирч-ғирч” санчилаётганини сезиб, орқа қараб эмаклади. Эмакладию оғриқдан ихраб, қотиб қолди: қамеранинг полида тиғдор учи тепага қаратиб узун михлар қоқиб ташланган. Михлар қимирлашга ҳам, туриб қолишга ҳам қўймайди: тананинг хоҳлаган жойига санчилади, қон оқизиб ҳалок этиши мумкин.
Абдуллоҳ ҳаракатсиз қотди. У қимирлагани сари жароҳати кўпайиб, азобланишини сезди. Ҳозир унинг идрокида жонини ҳимоялашдан бўлак хаёл кўринмайди. Бу хаёл ҳар бир яратиққа Аллоҳ фитратан ато этган туйғунинг маҳсулидир. Тахминан бир дақиқа тишини тишига қўйиб кўзини юмган Абдуллоҳ оғриқлар босилганини билди. Секин кўзини очди. Қоронғуга ўрганган нигоҳи хона деворларига бир қарич тахтани ўриндиқ сифатида маҳкамланганини кўрди. Ўша тахталарда уч киши деворга вужуди билан ёпишиб ўтирарди, чунки улар ерга оёқ қўйсалар, табиий, вужудларига мих қадалади.
 Биродар!.. – деди ўтирганлардан бири. Унинг овози бўғиқ, заиф эди, патак сочлари эса ўсиб елкасига тушган, соқоли юзини қоплаган,  эгнидаги бир парча латта титилиб кетган, баданидаги чандиқларни эса зулмат ичидан ҳам кўзга ташланади. – Секин ўрнингиздан туринг, ёнимизга келинг, йўқса, қон йўқотасиз!..
Абдуллоҳ мухотобига қаради-да, у томонга юришга интилди. Иккинчи одам маслаҳат берди:
– Секин судралсангиз, жонингиз оғрийди, кучингиз етса, иложи борича бир шиддат қилинг!  Ёнимизга келасиз!
Абдуллоҳ маслаҳатга амал қилди: ўрнидан туриб, икки қадам билан деворга етди, бир қарич тахта устига нақадар тез чиқиб ўтирганини ўзи ҳам фаҳмламай қолди, бироқ биқинлари, кўкрак қисми, сонлари – умуман, танасининг деярли ҳар қаричидан қон сизиб чиқаётган эди.
Оғриқ кучли. Кўзларини юмди. Тишини тишига босди. Нафасини ичига ютди. Бу қийналишни енгиллаштиргандек бўлди.
– Аллоҳнинг Ўзи ёрдам беради, биродар, – деди ўтирганларда бири. – Истиғфор айтинг.
Абдуллоҳ бошини силкиди. Унда гапиришга мадор йўқ эди. Иккинчи маҳкум ҳам паст овозда сўзлай бошлади, қизиғи, уларнинг саси нақадар бўғиқ, нақадар жарангсиз бўлмасин, дадил, умид ва ишонч билан тўла.
– Аввалбошда жуда сиқиласиз, – деди тиззасини қучоқлаб. – Кейин кўникасиз. Кунларни қандай ўтаётганини билмай қоласиз. Тошбақа тошини ичига кириб кетгандек сиз ўз ичингизга кириб кетасиз. Зерикмай қоласиз. Сабаби – қалбингиздаги ортиқча нарсалар секин-аста йўқолиб боради. Қалбингиз бўшайди. Дунё ташвишлари ўлади. Иймон аталмиш неъмат қалбда қолади. Ёд олган сураларингиз, зикрларингизни такрорлайсиз. Шу билан таскин топасиз. Ҳаловатга эришасиз.
Абдуллоҳ ҳамсуҳбатининг фикрларини тинглаб, қандайдир қувват ҳис этди. Ажабки, уларга беражак бирор саволи, айтажак сўзи ҳам йўқ эди. Фақат маъқуллаб бошини силкиб қўйди. Шу онда темир эшик очилиб, Дев кўринди:
– Ҳей, янги! – деди у бўкириб. – Чиқ! Тез чиқ!
– Чиқаверинг, Аллоҳ мададкор бўлсин! – деди ўтирганлар тезда.
Абдуллоҳ тишини тишига босиб, икки қадам босиб эшикка етди. Етдию, ерга йиқилди.
– Жойлашиб олдингми? – деди Дев. – Шошибсан-да! Ҳали бу ерда саргузаштинг кўп бўлади. Шошилма!
Дев Абдуллоҳни судраб кейинги темир эшикнинг олдига келди. Тамбани туширди. Хонанинг рўпарадаги деворига катта ит боғланган эди. Абдуллоҳ ҳали эсини йиғиб улгурмай Дев уни хонага итариб киргизиб юборди. Ит вовулламади, балки даҳшатли ириллаб Абдуллоҳга отилди, итнинг икки олди панжаси Абдуллоҳнинг елкасига тушди, кучсизлангани учун у ерга йиқилди. Кимдир Абдуллоҳнинг ўнг қўлидан ушлаб қаттиқ тортди. Абдуллоҳни итнинг остидан суғуриб олди. Абдуллоҳ ўзини девор тагида кўрди. Ёнида кимдир турибди. У одамнинг юзи аниқ кўринмади. Кўриш имконсиз, зотан. Ит Абдуллоҳни ғажишга интилаётган эди. Дев эшикдан манзарани завқ билан томоша қилди: маҳбус итнинг тагида шу қадар типирчиладики! У ҳар сафар бу томошадан жуда роҳатланади. Баъзан ит маҳбуснинг бўғзидан олади. Иш ўлим билан тугайди. Лекин ит одамни емайди. Қонини ялаши мумкин. Бу ҳол ит билан одамни якка қолдирганда содир бўлади. Ҳозир бу хонада икки маҳбус бор яна. Улар, одатда, Абдуллоҳ каби янгиларни итнинг оғзидан қутқариб қолишади. Ҳозир ҳам улардан бири шиддат билан ҳаракат қилди: Абдуллоҳни халос қилди. Ранги оқарган, юзи, вужуди қонга беланган Абдуллоҳ эса ички бир туйғу билан типирчилади, ҳолбуки, Аллоҳ ундан айни пайтда қўрқувни кўтариб қўйганди. Унинг кўзлари очиқ турса-да, кўрмасди, қулоғи овозни эшитса-да, маъноларни англамасди. Ваҳший ит занжирини шилдиратиб, унинг бурнини тагида ирилласа-да, заррача қўрқмаётган эди. Дев эшикни ёпди. Эшик тамбаси тарақлаб ўз ўрнига тушгач, нарига тарафда ўтирган маҳбус итга қараб паст овозда қаатъий буюрди:
– Йўлбарс, жим бўл!
Ит маҳбусга қаради-да, бирдан думини қисди. Кейин беозоргина бўлиб, нари кетди. Девор тагига бориб ётиб олди.
Абдуллоҳ ҳушидан кетмади. Гарчи ҳислари фалажланса-да, тезда ақлини йиғди. Секин ўтириб, суянди.
– Исмим Довуд, – деди итга буйруқ берган маҳбус. Унинг ҳам аҳволи қўшни хонадагилардан фарқ қилмасди: ўсиб кетган соч-соқол, алва-далва кийим... Жароҳатларнинг чандиқлари... – Биродар, бу итни қотган нон бериб қўлга ўргатдик. Буни анави Дев билмайди. Унинг олдида итга умуман буйруқ бермаймиз.
– Мен Сулаймонман, – деди Абдуллоҳни қутқарган маҳбус кулимсираб. – Сиз каби биродарларни бу ерга баъзида олиб киришади. Бақувватлигим учун уларни Йўлбарсдан қутқариш менинг ишим. Тўрт йилдан буён шу зиндондаман. Унутиб юборишганми, ҳеч кимнинг иши йўқ.
– Иши бўлмагани ҳам маъқул, – деди Довуд бир бурда қотган нонни итга улоқтириб. – Зикру ибодатда ўтираверамиз.
– Бу шунақа зиндонки, махсус жазо зиндони, – тушунтирди Сулаймон. – Ҳар бир хонасида алоҳида жазолари бор. Кўргандирсиз. Бирида занжирлашади, занжир ҳеч ечилмайди. Бирида мана шундай – ит, бўри, ҳатто, айиқ билан қолдиришади. Менга мана шундай ҳайвон билан қолдиргани ёқади. Ваҳший одамлардан кўра шу ҳайвонлар беозор. Яна бирида михларни тепага қаратиб қоқишган. Бирида эса чаёнлар тўлдирилган. Бирида илонлар. Бошқасида каламуш. Бошқасида заҳарли моддалар сепишади. Бироқ ҳаммасига кўникиш мумкин. Ажал етмаса, яшайверасиз. Аллоҳим иймондан айирмасин.
Абдуллоҳ толиққан эди. Ётган жойида кўзи юмилиб кетди.
– Биродаримиз чарчабдилар, – деди Довуд унга қараб. – Ухлаб олаверсинлар. Қолган гапларни кейин гаплашамиз...
...Тушида Абдуллоҳ намоз ўқиш учун жойнамозга ўтирди. Қиёмга турган эди, жойнамоз ҳавога кўтарилди. Абдуллоҳ жойнамоз устида атрофни томоша қилиб, ҳузурланди. Мовий осмон, енгил шабада, пастдаги яшил дарахтларни томоша қилишдан шавқ туйди. Жойнамоз учиб, катта масжиднинг ҳовлисида ерга қўнди. Абдуллоҳ масжид хонақоҳига қадам қўйди. Хонақоҳ бўм-бўш. Ерга алвон гиламлар тўшалган. Деворлар зарҳал ранг. Гумбаз жуда улкан. Устунлари нақшли. Меҳроби баланд. Токчаларида китоблар, шамдонда шамлар. Абдуллоҳ ичида жуда катта қувончни туйди. “Аллоҳ!” деди кўксини тўлдириб. Хонақоҳнинг гумбази, деворларига бу сўз урилиб, ҳаммаёқдан “Аллоҳ!”, “Аллоҳ!” деган акс садо янгради.
“Намоз ўқишим керак”, – деб ўйлади Абдуллоҳ. Меҳробнинг қаршисида ўқиш учун қарадию, меҳроб олдида чўк тушиб ўтирган, бошига қора салла ўраган одамни кўрди. “Субҳаналлоҳ!” – деб у томон юрди. Қора саллали одам унинг келаётганини сезиб, ўгирилди. Абдуллоҳ унинг юзини элас-элас кўрди, кейин уйғонди. Уйғониб аъзойи бадани қақшаётганини билди. Хона қоронғу эди. Бадбўй ҳидлар макони эди бу хона. Бироқ зиндондан йилларки, чиқа олмаётган одам бадбўйни сезиши мумкинми?! Димоқларга бу ҳид жойлашиб олган, ҳолбуки. Ўпкалар бу ҳавони яхши қабул қилмоқдалар.
Абдуллоҳ  ўрнидан турди. Бурчакда Довуд ухлаб ётган экан, Абдуллоҳнинг турганини сезиб, кўзини очди:
– Ҳа, биродар? – деди у бошини хиёл кўтариб.
– Намоз ўқимоқчиман, – деди Абдуллоҳ. Абдуллоҳнинг овозини эшитиб, ит яна ириллади. Довуд итга буюрди:
– Йўлбарс, бу ўзимизнинг биродар, жаҳлинг чиқмасин! Билдингми? – ит гапни тушунгандек бошини икки олд оёқлари орасига қўйди. Довуд эса ичи ўйиқ, кўза шаклига келтирилган ёғочни Абдуллоҳга узатди: – Суви бор, ичинг, таҳорат қилинг. Ҳартугул, сувимиз бор.
Абдуллоҳ сидқидилдан таҳорат олди. Баданидаги жароҳатлари унга оғриқ бермади, сув билан ювгани учун териси нафас олгандек бўлди.
– Қибла қаерда? – деб сўради сўнг Довуддан. Сулаймон эса ухлаётган эди. Аслида, Сулаймон ҳам ухлаётгани йўқ, шунчаки, кўзини юмиб ётибди. Қамоқда шундай: кўзини юмиб хаёл суриб ётиш ҳам машғулот. Довуд эшик томонга ишора қилди:
– Бу томонда. Сал чапга қияга қараб, ният қилаверинг!
Абдуллоҳ қалбидан нафл намозга ният қилиб, такбири таҳрима учун қўлини кўтарди. Икки ракат намозни ўқиди. Салом бергач, зикрлардан сўнг қўлини дуога очди. Бу шундай дуо эдики, Абдуллоҳ келажакда бу дуодаги ҳолатини қайта топиши маҳол. Бу дуода сўраганларини кейин қайта сўраши ҳам гумон. Бу дуо пайтида симобдек эриб турган қалбнинг ҳароратини қайта бу нуқтага чиқадими, йўқми, буни ҳеч ким билмайди. Келажакда Абдуллоҳ ҳар сафар ибодатга тураркан, қалбида ҳозирги ондаги хушуъни, ёлворишни топа олмаётганини ҳис этади. Аллоҳга қанчалик ёлвормасин, қоронғу хона, ташқарида золимлар изғиб юрган бир паллада, хонанинг бир тарафида ваҳший ит, икки тарафида мазлум мусулмонлар мизғиб, мудраб ўтирган бир пайтда ўқиган бу намози, қилган дуолари бир умр ёдида қолажак. Ҳар доим бу ибодатини, бу ибодатдаги лаззатни эслаб, кўзларидан ёш қалқаяжак. Чунки бу ибодатда риё йўқ эди, ужб йўқ эди. Зотан, у ҳозир ўз-ўзидан ажабланадиган ҳолда эмас. Зотан, у ўзини мақташ, фахр қилиш ҳақида хаёл қила олмайди. Зотан, у ҳозир бу ҳалокатлар гирдобида иймонини сақлаб қолишдан бўлак ташвишни ўйламаяпти. Тўғри, Абдуллоҳ кўплаб машаққатларга учрайди, синовларни бошдан кечиражак, бироқ ҳар бир синов уни кучли қилгани каби, қалбида Роббисига бўлган таслимиятни аланглатгани сингари ўз-ўзидан миннатдор бўлиш, ўз ҳолатидан рози бўлишдек бир хатарга юзлашмоғи бор. Ҳали у бу хатардан ғолиб бўлиши, жамики ишларни Роббисига топширмоғи лозим.
– Эй оламларни яратган Зот! – айнан шу сўзлар Абдуллоҳнинг юрагидан отилиб чиқди. бу сўзларнинг отилиб чиқиши ва кўздаги ёшларни дувиллаб ёмғир мисоли ёғилиши бир бўлди. Абдуллоҳнинг тилидан учаётган бу калималар унинг қалбидаги изтиробнинг инграши эди. Юрагининг ич-ичидан куяётган, сим-сим оғриқ беришдан тўхтамаётган бир нидо бу сўзлар қиёфасида икки лаб орасидан ташқари чиқиб, Аллоҳнинг Даргоҳи сари кетаётган эди. Бирор тўсиқсиз, нурнинг тезлигидан ҳам кўра каттароқ тезлик ва қудрат ила кетаётган эди. Аслида, бу дуоларнинг қалб ичидан сизиб чиқишию Аллоҳнинг раҳмати ила қабул бўлиши бир он бўлса, не ажаб!
– Эй марҳаматли Роббим! Сен Улуғсан! Сен Буюксан! Сен иззат соҳиби бўлган Азизсан. Бошқаларга иззат берадиган ал-Муизсан. Қалбимдаги ҳар бир ҳолатдан хабардор ал-Хобирсан. Менинг ич-ичимни кўриб турган ал-Басирсан. Сўзларимни ҳаммадан кўра яхшироқ эшитадиган, ҳеч бир кимса мени эшитмаса-да, тинглай биладиган ас-Самиъсан. Дардларимга даво берувчи ҳеч кимса йўқ, Сен аш-Шофийсан! Марҳамат қиладиган бирор зот йўқ Сендан бўлак, сен ар-Роҳмансан! Гуноҳларимни кечирадиганим Сенсан! Ал-Ғаффорсан, ал-Ғофурсан, ал-Афуввсан! Дўстларим йўқ, Ер юзида бирор инсоним йўқ, бирор дўстим йўқ, сен ал-Валийсан, Сен – Дўстимсан. Сендан бўлак ёрдам берадиганим йўқ, сен ан-Насийрсан! Айбларим очилса, Сендан ўзга беркитувчим йўқ, Сен – ас-Сатторсан! Қиёмат куни тирилганимда жонимни қутқарадиган йўқ, сен Борсан, охиратда иймон келтириб, солиҳ амал этганларга раҳмат кўрсатувчи ар-Роҳиймсан! Ё Аллоҳ! Эй, абадул абад Тирик бўлган ал-Ҳайй! Эй, абадул абад  ўлмайдиган, ухламайдиган ал-Қайюм! Эй жонларни оладиган ал-Мумийт! Эй жон бахш этадиган ал-Муҳйий! Эй, ҳар ишни ҳикмат ила қилувчи ал-Ҳакийм! Эй, кофирларнинг куфрига, мушрикларнинг ширкига сабр этувчи ас-Сабур! Эй, ҳар бир ишни юмшоқлик ила адо этувчи ал-Ҳалийм! Эй, ҳеч нарсага беҳожат бўлган, мукаммал, бошқаларнинг ҳожатини раво этгувчи ас-Сомад! Эй, гуноҳлари кўп бандаларини афв этиб, дўзахдан омон сақлаб жаннатларга киритувчи ал-Карийм! Эй, барчага саломатлик ато эутвчи ас-Салом! Эй, ҳамиша ҳар қандай нуқсондан, балолардан саломат бўлган ас-Салийм! Эй кофирларга қаҳр қилгучи ал-Қаҳҳор! Эй, жонларни қабз этувчи ал-Қобийз! Эй барча иш қўлида бўлган, раҳмлиларнинг раҳмлиси, карамлиларнинг карамлиси, адолатлиларнинг адолатлиси бўлган Зот! Золимларни хор қилиб, мазлумларга нажот бергувчи Зот! Олаётган нафасимни, ўйлаётган ўйларимни, томиримдаги қоннинг юришини, қонимдаги ҳужайраларнинг ҳаракатини яратган ал-Бориъ! Ал-Холиқ! Сенинг мислинг йўқ! Сенинг тенгинг йўқ! Сенинг шеригинг йўқ! Сен нуқсонлардан пок! Сен камол топишдан поксан! Сен олийсан, Аллоҳим! Мен Сенинг бечораҳол, хаста бандангман. Хатоларимни санасам, саноғи йўқ. Гуноҳларимни эсласам, кўзимга дунёлар қоронғу бўлади. Ҳолбуки, Сенинг неъматларинг чегара билмас. Ҳолбуки, Сенинг  марҳаматинг чексиз! Қошингдаман, Аллоҳим. Бошим ерда. Жоним қўлингда. Танамдан истасанг, жонимни ол! Бошимни уз, қонимни ерга оқиз, Аллоҳим! Сен берган тақдирга розиман. Сенга асло исён этмаслигим учун Ўзинг ёрдам бер! Мени ўз ҳолимга ташлаб қўйма! Аллоҳим! Душманлар қўлида мени хор қилма! Аллоҳим, иймонимни ҳамиша саломат сақла! Аллоҳим, иймонимни ҳамиша зиёда эт! Аллоҳим, ҳақ Сеникидир, менга ҳақни кўрсат, ҳақ томон йўлла! Аллоҳим, ботилни Сен яратгансан, Аллоҳим, кўзимга ботилни кўрсат, мени ундан четлаштир! Аллоҳим! Менда на илм бор, на ҳикмат бор! Аллоҳим, менда на хайр бор, на яхшилик бор! Аллоҳим, мен фақат гуноҳлардан иборатман. Жонимга озор етса, уни қутқаришни истайман. Сенга тавба қилиб, тавбамга ҳамиша хилоф этаман. На тавбамда тутуриқ бор, на тақвойимда маъно! Аллоҳим! Намоз, дея ўқиганим ну хушуъ, на ҳузуъ! Аллоҳим! Закот, дея берганимда миннат! Аллоҳим, рўза, дея тутганимда ҳамиша маъсият! Аллоҳим, ҳаж, дея борганим бир саёҳати тижорат! Аллоҳим! Хайр ишларимни ўзимдан кўрдим, кечир. У ишларни менинг ишларим, деганим учун афв эт. Аллоҳим, ўзимга, ҳуснимга, қувватимга, нафсимга маҳлиё бўлдим, кечир. Аллоҳим, неъматларинг шукрини адо этмадим, кечир. Аллоҳим, Сени қўйиб, махлуқлардан қўрқдим, таваккални ташлаб, сабабларга ёпишдим, мени кечир. Аллоҳим, Аллоҳим, Сени унутиб, мен, дедим, кечир. Аллоҳим, на сўзимда ишонч, на кўзимда қувонч! Аллоҳим, на қалбимда тоқат, на жисмимда итоат! Турган битганим хиёнат, садоқатдан асар йўқ. Аллоҳим, чимдим ибодатимни тоғ, деб кўрдим. Тоғдек гуноҳимни бир заррадек билдим. Йўлингда машаққат чекишдан қочдим, ҳамиша нафсим учун омонлик истаб, йўлингга қурбон бўлишни ўйламадим. Аллоҳим, мени ўз йўлингда қурбон эт! Бу қурбонликни Ўзинг қабул қил! Аллоҳим, кофирлар олдида мени залил этма, улар менга зулм этишларига йўл қўйма! Аллоҳим, хиёнаткорларни мендан узоқ тут, Ўз дўстларингни менга яқин айла. Аллоҳим, қўрқоқларни менга яқинлаштирма, жасоратлилар сафида эт! Аллоҳим, пайғамбаринг Муҳаммад соллаллоҳу алайҳи ва салламнинг йўлидан юргаз, унинг хулқи билан хулқлантир, Аллоҳим! Аллоҳим, ҳикмат соҳибисан, менга ҳикмат ато эт! Аллоҳим, менга офият бер! Аллоҳим, қалбимни Ўзингга бўлган иймон билан лиммо-лим айла! Аллоҳим, Ўзингга бўлган муҳаббатни, сидқни, итоатни бер! Аллоҳим, Ўзинга рози бўлмаган ишлардан мени сақла! Аллоҳим, Ўзинг рози бўлган ишларга мени йўлла! Аллоҳим, махлуқларингдан мени қўрқитма, Ўзингдан шундай қўрқитки, бу қўрқув қошида бошқа қўрқувлар йўқ бўлиб кетсин! Аллоҳим, Ўзингни шундай севдиргинки, бу севги қошида бошқа севгилар дош бера олмасин! Аллоҳим, дунё зийнатларига мени алдантирма! Аллоҳим, шайтон ҳийлаларидан мени ғолиб қил! Аллоҳим, нафсимнинг ёвузликларидан мени эмин сақла! Аллоҳим, ақлимни йўқотишдан, қалбимни бой беришдан сақла! Аллоҳим, тўймайдиган нафсдан эмин эт! Аллоҳим, ажалим чоғида иймонимни ҳамроҳ эт! Қошингга иймоним ила юзимни ёруғ бўлиб боришимни насиб айла! Аллоҳим, бир он ҳам зикрингдан мосуво этма! Аллоҳим, фисқу фужурдан, фитна-фасоддан, мақтанчоқликдан мени омон сақла! Танимни соғ қил, вужудимни сиҳҳат айла! Фақирликдан асра. Бойлик берки, саховатим кўп бўлсин. Қалбимдаги ҳимматни баланд эт. Майдакашликдан асра. Қалбимда дунё ва ундаги нарсаларнинг бирортасига заррача ҳам майл қолдирма. Аллоҳим! Кибрли, такаббур бўлиб қолишимдан сақла. Аллоҳим, хокисор ва камтаринлик бер. Аллоҳим, менинг ихтиёримда ҳеч нарса йўқ. Менинг қўлимдан бирор иш келмайди. Аллоҳим, Сенинг азаматинг, жалолиятинг, қудратинг, буюклигинг чегара билмагани каби менинг заифлигим, гуноҳкорлигим, хатокорлигим, осийлигим чексиздир. Агар сен менга раҳм этиб, дардимга чора этмасанг, ҳалок бўламан. Иймонимни тақво ила зийнатла, ҳаётимни Ислом ила нурлантир! Сўзи гўзал, амал хунуклардан этма. Ҳақда мени собит қил, ботилга мойил этма. Аллоҳим, мени заифликдан чиқар, хорликдан қутқар. Аллоҳим, мени Ўзинг рози бўлганингга йўлла! Аллоҳим! Ота-онамга раҳм қил. Уларни Исломда, Иймонда, Эҳсонда айла. Рушди ҳидоятингдан қилча ҳам чиқарма! Уларнинг умрини узоқ, амалларини гўзал қил! Икки дунёларини саодат ила тўлдир! Аллоҳим, аҳли оиламга раҳм қил!  Фарзанду зурриёдларимни адаштирма, уларни фитналардан омон сақла. Қалбларини иймон ила тўлдир, уларни ҳидоятингдан оғдирма! Аллоҳим, уларнинг ҳаётларига барокат, файз ато эт! Аллоҳим! Мусулмонларга раҳм қил! Сен ўзингга қулликни қасд қилаётганларнинг даражаларини кўтар! Кофирлар қўлида хор этма. Зулм кўраётган биродарларимга раҳм қил. Ҳақни гапиришдан ожиз, курашишдан заиф бўлган биродарларимга офият бер. Аллоҳим, адашиш йўлида бўлган мусулмонларга тўғри йўлни кўрсат. Аллоҳим, мусулмонлар орасини ислоҳ эт! Аллоҳим, мусулмонларни фитналардан омон эт. Аллоҳим, мусулмонларнинг қалбларини ўзаро улфату биродар эт! Аллоҳим, мусулмонларнинг қалбларида бир-бирларига муҳаббатни зиёда айла! Улар бир-бирларини кўрганларида меҳр ила боқсинлар! Бир-бирлари учун жону молларини аямасинлар! Аллоҳим, мусулмонларни хорликдан қутқар, мусулмонларга қувват бер! Аллоҳим, Исломга нусрат ато айла! Аллоҳим, мусулмонларга ҳикмат, тақво, илм, гўзал хулқ, гўзал амалларни ато айла! Аллоҳим, Ер юзида мусулмонларнинг қўлини баланд қил! Аллоҳим, мусулмонларни Ўзинг ҳар қандай балолардан қўри! Аллоҳим, Ўзинг Зул Жалоли вал Икромсан! Аллоҳим, Ўзинг ал-Ҳодийсан! Аллоҳим, Ўзинг ан-Нурсан! Аллоҳим! Халқимга ёрдам бер! Ватанимни кофирлар қўлидан қутқар. Фарёд чекиб зиндонларда ётганларга ёрдам бер. Аллоҳим, бошимиздан зулмни даф айла! Агар Сен истамасанг, биз ҳеч нарсани истай олмаймиз. Агар Сен раво кўрмасанг, биз ҳеч нарсага эриша олмаймиз. Аллоҳим, қалбим тўла хато, ақлим тўла хато, елкамда оғир гуноҳлар. Қалбимни на кибрдан, на кизбдан, на риёдан, на ужбдан халос эта олмайман! Аллоҳим, Ўзинг нажот бер! Аллоҳим, қиёмат куни Ўз соянгдан жой бер! Аллоҳим, савол-жавобимни осон қил! Аллоҳим, дўзах оловига мени ташлама! Аллоҳим, Расулуллоҳ соллаллоҳу алайҳи ва саллам шафоатларига мени раво кўр! Аллоҳим, жаннатинг ила менга раҳмат кўргаз! Аллоҳим, жаннатингда Ўз Жамолингни менга кўрсат! Аллоҳим, агар қалбимни юмшатмасанг, у тошдан кўра қаттиқ. Аллоҳим, қалбимга Ўзингга бўлган муҳаббатни солмасанг, у муҳаббатсиз музлаб ётибди. Аллоҳим, ҳидоят қилганингдан кейин нотўғри йўлга оғдирма! Аллоҳим, Сен неъмат берувчиларни энг яхшисисан! Ал-Ваҳҳобсан! Аллоҳим, бу дунёнинг ҳам, охиратнинг ҳам яхшиликларини мукаммал тугал қилиб! Дуоларимни қабул эт, эй оламларнинг Роббиси, Эгаси бўлган Аллоҳим!..”
Абдуллоҳ бу илтижолар қалбига қандай қуйилиб келди – ўзи идрок этмади. Роббиси қаршисидан мумдай эриб ўтирди, зотан. Ниҳоят, дуони тугатиб, ўрнидан турди. Руҳи жуда енгил эди. Энди у гўё ҳар қандай курашга тайёр. Ҳар қандай синовдан ғолиб. Шу пайт кутилмаганда тарақлаб эшик очилди.
– Чиқ! – деб бўкирди у. Абдуллоҳ Девга хотиржам боқди ва у томон дадил юрди. Дев ичкаридан чиқиб келаётган маҳбуснинг тўсатдан ҳайбати ошганини идрок этди. Албатта, Дев Абдуллоҳдаги ҳайбатни ҳайбат, дея фикрламади, фақат унинг бўм-бўш миясида: “Ия, бунинг бўйи ўсиб кетибдими!” – деган унинг ўзига хос бўлган ўй чақнаб ўтди. Абдуллоҳ қоматини тик тутиб чиқди. Важоҳати шундай эдики, унга: “Эгил!” – дея буйруқ беришга Дев ўзида қувват топмади. Беихтиёр шашти тушди, паст овозда:
– Юр, – деб йўл кўрсатди. Абдуллоҳ Девга қошини чимириб боқди. Айни пайтда у Девдан умуман қўрқмади, айни пайтда унинг онгида ажиб тиниқлик ярқиради, айни пайтда у қалбини Аллоҳга боғлаб қўйди, айни пайтда у Аллоҳнинг арқонини маҳкам ушлаб олди.
Абдуллоҳ ортга қайтиб чиқаётганларини билди. Тик юргани учун йўлакни яхшилаб кузатди: деворлари қорамтир, қўрқинчли, кўнгилга ҳадик солади. Шифтларда ўргимчак тўрлари. Ингранган, ириллаган, қандайдир чийиллаган товушлар янграйди. Жимжитликда янграган ҳар бир овоз ҳамма ёққа ваҳшат солади. Бироқ Абдуллоҳ бу ваҳшатни ҳис этмади. Чиқиш эшигига борганларида Дев:
– Ҳей, – деди.
– Ҳа?! – деди унга саволомуз Абдуллоҳ. Девнинг калласи катта, кўзлари митти экан, қошлари жуда сийрак, ҳатто йўқ дейиш мумкин.
– Қўлингни орқага қилиб, бироз эгилиб юр... Йўқса, мени жазолайдилар... – деди Дев минғирлаб.
        </item>
        <item>
... Хўжа Асқар ва унинг қандолатпаз ўғли Хўжа Алининг қамоққа олиб кирилиши шаҳарда қатағон оловини ёқди. Ҳар куни юзлаб мусулмонлар ислом экстремисти ўлароқ ҳибс этила бошланди.
Сабринисо ўғли Хўжа Озодни бағрига босиб, кўп йиғлади. Гарчи, у бир парча гўшт эди, гарчи, шу бир парча эт кўзларини базўр очса-да, заиф инграб, онасидан сут талаб этса-да, ёш она учун у бир ҳимоячи янглиғ туюлди. Бу ҳимоячининг улғайиши ва, ҳақиқатан, оила шаъни учун даврага чиқиши ҳали йилларни, онанинг сабру тоқатини сарф этажак.
Сабринисонинг қайнонанаси Нигор она келини атрофида парвона. У кўпни кўрган аёл – ҳаёти фақирликда ўтганига қарамасдан, саботини йўқотмади, балки, бу сабот мустаҳкамланди. Йиллар Нигор онага ҳаёт машаққатлари устидан комил Иймон ила ғолиб келиш сабоғини бериб келаётган эди.
Чақалоқ дунёга келганига йигирма кун тўлганида Нигор она ҳибсхонага бориб, эри ва ўғлидан хабар олишга жазм этди. Бошқа ўғиллари, келинлари, қизлари ва куёвларидан ёрдам кута олмасди. Чунки уларнинг ҳам турмушини қашшоқлик ўз чангалида маҳкам ушлаган.
Егани таом, ичгани сув, кийгани кийимни қаердан келаётгани ўзлари билмас даражада фақир эдилар улар. Уларнинг баъзилари эрталабдан кечгача ҳаммоллик қилади, баъзилари катта қурилишларда ишлайди, баъзилари даладан келмайди, оладигани – кунлик икки рупийсига бозорда тузук-қуруқ харажат қилиш имконсиз.
Аёллар, қўли қавариб, эрларининг ёнида.
Фарзандлар – очин-тўқин, яхшики, улар бола! Бола ўйин билан кўп нарсани англамайди. Ҳолбуки, болалар улғайиб бораётир, уларни мактабга бериш лозим, лекин мактабларнинг харажати осмон! Аввалгидек мусулмон мактаблари қайда! Мусулмон мактаб-мадрасалари ёпила бошлади, баъзиларига ўт қўйиб юборилди. Нигор она ва Сабринисо қариндошлар кўмагига кўз тика олмас эдилар. Қолаверса, Шайх Қосим ҳам, устоз Бухорий ҳам таъқибга тушдилар. Уларга ҳам ҳукумат тарафидан ҳужумлар содир бўлди: савдолари юришмай қолди, солиқчилар турли сабабларни рўкач қилиб, мол-мулкларидан бир қисмини мусодарага тортди, ҳатто, баъзи безорилар уларнинг уйларини тошбўрон қилишгача бориб етди.
Нигор она ҳибсхонага келди. Хибсхона олдида одам жуда кўп. Қора-қура ғарибу фақирларни ҳам, оқсуягу оқбилак казо-казоларни ҳам, кампир ва аёлларни ҳам, бола-бақраю, ўсмиру ўспиринни ҳам шу ерда кўриш мумкин.
Кимдир оёқда туради, кимдир ерга ўтириб олган.
Бировнинг қўлида сумка, биров ҳассага таянган. Биров пешонасига қўлини қўйиб, ўзига соя қилади. Биров манглайини тириштириб қарайди. Кимдир жанжаллашиб қолади, кимлардир бир-бирига таскин беради. Кимдир суд, тергов ҳақида гапиради, кимдир адолат борлигини жаврайди, кимдир адолат йўқ, дейишдан қўрқиб жим бўлади.
Аслида, ҳамманинг жони дарднинг чангалида.
Аслида, ҳеч ким адолатга кўз тикаётгани йўқ.
Аслида, ҳамма умидсизлик ва чорасизлик қўлида. Ҳеч ким ҳукуматдан нажот кутмаяпти.
Бу ердагиларнинг ҳаммаси ич-ичидан ўғли, эри, отаси ёки ака-укасининг бир неча йиллик қамоққа кириб кетишини сезади. Бу сезги уларни даҳшатга солади, бу ҳисдан қочиш учун вайсайди, кўпчилик ана шу умидсиз туйғуга асир бўлиб, ўйчан ўтиради. Атрофни кўрмайди, эшитмайди. Уларнинг аксари оч қолаётган оиласини қандай боқишни, қамоқдаги жигарига егулик, кийим-кечакни қандай етказиб беришни ўйлайди, холос.
Мусулмонларга таскин берадигани – Аллоҳнинг марҳамати. Аллоҳнинг лутфи. Ҳиндийлар эса ўзларининг тошдан бўлган ҳайкалларига илтижо қилиб, ёрдам сўрайдилар.
Нигор она икки тугун кўтариб олган: бирида егулик, бирида кийим-кечак. Ҳибсхона эшиги олдида қуролланган соқчилар ҳеч кимни яқинлаштирмайди.
– Рухсат йўқ! – дейди соқчилар орасидан туриб бир зобит. – Учрашувга ҳам, бирор нарса беришга ҳам рухсат йўқ! Кетинглар!
– Қандай кетамиз!
– Бир ҳафтадан бери рухсат йўқ!
– Кетмаймиз!
– Нега рухсат йўқ! Тушунтириб беринг!
– Ичкарида болаларимиз қай аҳволда, ахир!
– Ҳибсхонанглар жуда иссиқ эмиш!
– Овқат бермас экансизлар!
– Урар экансизлар!
– Қийнаётган экансизлар!
Одамларнинг шовқини кучая бошлади. Оломон қамоқ томонга қараб тўлқинланди. Соқчилар қуролларини одамларга ўқталиб, ҳужумни қайтаришга тиришгандек эдилар. Ҳозиргина: “Кетинглар!” – деб турган зобит “лип” этиб ўзини қамоқ ичига урди. Унинг қочгани кўпчиликка куч берди. Ҳар ер-ҳар ерда  ўтирганлар ҳам ўринларидан туришди. Кимдир қамоққа қарата тош отди.
Тугунларини кўтарган Нигор она одамлар орасига тушиб қолди. Одамларнинг бундай жазавага тушишидан у қўрқиб кетди. “Ё Аллоҳим! Мени омон сақла! Ёрдам бер!” – дедид пичирлаб тугунларини ерга тушириб юбормаслик учун қаттиқроқ ушлаб. У шундай дер экан, қулоғига чалинаётган сўзлар беихтиёр ичидан бир норизоликни уйғотди:
– Сизлар боламни ноҳақ қамагансизлар! – деди кекса бир чол қўлини мушт қилиб соқчиларга қарата.
– Менинг эримни ҳам! – унга қўшилди бир аёл. У аёлнинг юзида қайғу ва исён қоришиб кетган эди. Шу гапни кутиб тургандек шовқин янада кучайди:
– Ҳа! Ҳа! Бизникиларни ҳам ноҳақ қамагансизлар!
– Қамоқни бузамиз!
Оломон шиддат билан соқчиларга қараб ҳаракатлана бошлади. Шу пайт қамоқнинг темир дарвозаси кескин очилиб, ичкаридан қотма, баланд бўйли, хизмат кийими ўзига ярашган, кўзларида совуқ қатъият, юзида ёқимсиз жиддияти билан бир одам чиқиб келди.
У – қамоқ бошлиғи эди. У ҳам яқинда тайинланди. Исми Лакшми.
Лакшмининг қадам босишларида ҳам, қарашларида ҳам, ҳатто, қўлларини силташида ҳам одамларни тинчлантирадиган, бошқарадиган бир сиёсат ёғилади. Унинг ўзига бўлган ишончи, важоҳатини кўриб, оломон бирдан сусайди, кўпчиликнинг онгида англамсиз бир тарзда шу одам муаммони ҳал қилади, деган бир ўй чақнаб ўтди. Одамларни тўхтатган омил шу эди.
Лакшми шаҳд билан оломонга қараб юрди. Одамларга қурол ўқталиб турган соқчилар иккига ажралиб, бошлиққа йўл очдилар. Йиғилганлар ҳам беихтиёр жим бўлишди.
Лакшмининг ортидан икки хизматчи ёғочдан ясалган бир минбарни кўтариб чиқди.
Минбар дейилаётган бу нарса ердан ярим қулоч кўтарилган, тўрт оёқли кўтарма.
Лакшми оломон ичига бир неча қадаб босиб киргач, унинг оёғи тагига ўша “минбар” қўйилди. Бошлиқ унинг устига чиқди. У одамларнинг деярли ҳаммасини кўрди, одамлар ҳам уни кўрдилар.
Бироқ Лакшми гап бошлагани шошилмади. Қаршисидаги ҳамманинг юзини, кўзини топиб тикилди. Кейин қўлидаги соатга қаради. Икки кафтини бир-бирга қўйиб, пешонасига олиб бориб, ҳиндий урфга кўра таъзим қилди.
– Намасте! – деди. Лакшмининг овози жарангдор экан. У “Намасте!” деганидан кейин мусулмонлар каби қўлини кўксига қўйди. – Ассалому алайкум! Мен Лакшмиман. Лакшми Чанчат. Сизларнинг қаршингизга чиқиб гапириш мен учун шараф ҳам масъулият! Эшитишимча, негадир қамоқни бузмоқчи экансиз. Муаммоларингиз жуда кўп экан. Марҳмат, айтинг, қандай муаммоларингиз бор?
Ҳамма жимиб қолди. Ўғлим ноҳақ қамалди деган чол гап бошлади:
– Лакшми соҳиб! – деди у ҳассасига астойдил таяниб олиб. – Мен мусулмонман. Ёшим саксондан ошиб кетди. Менинг кенжа ўғлим Баҳодирни ноҳақ қамаб қўйдинглар. Энди эса ундан хабар олгани келсам, қўймаяпсизлар. Бу қандай адолатсизлик! Ўғлим тирикми, ўликми – қаердан биламан, ахир!
Лакшми чолга қаттиқ тикилиб, уни жим эшитди.
– Бўлдими, гапингиз тугадими, отахон? – деб сўради қамоқ бошлиғи.
– Ҳозирча тугади,  – деди чол.
– Энди мени тингланг, – деди Лакшми “Тингланг!” сўзига урғу бериб. – Биринчидан, биз одам қамаш билан шуғулланмаймиз. Одамни полиция қамайди. Полиция буйруқ беради – қўлига кишан солиб келтиришади. Биз уни сақлаймиз, холос. Яъни, жиноятчини сақлаб берамиз. Қамаш бизнинг зиммамизда эмас. Бизнинг зиммамиздаги иш – маҳбусни қўриқлаб, ҳимоялаб ушлаб туриш, холос. Шунинг учун, сиз, отахон, ўғлимни қамадинглар, деб бизга очиқ туҳмат қилдингиз.
Чол довдиради:
– Мен қаердан билай! Ҳаммангиз бир полиция бўлсангиз! Сиз қамагансиз, деб ўйладим-да! Билиб ўтирибманми!
Лакшмининг овозида таҳдид пайдо бўлди:
– Билмасангиз, гапирманг, майлими?  – Чол бошлиқнинг важоҳатидан чўчиб беихтиёр ортга тисланди. Лакшми эса бундан куч олди. – Билмай гапирасиз, билмай жиноят қиласиз! Билмайсизки, ўғлингиз аслида жиноятчи! Сиз билмайсиз – у қандай жиноятлар содир этиб юрганини! Лекин полиция билади! Полиция ҳар бир ишни қонун доирасида бажаради. Полиция ҳаводан олиб иш қилмайди. Баъзилар бор... осмондан тушган нарса билан иш қилади! Полиция, суд ундай эмас! Шунинг учун, икки қулоғингиз билан эшитиб, англаб, тушуниб олинг! Биринчидан, ўғлингизни ва, умуман, ҳеч кимни биз қамоққа тиқмадик. Иккинчидан, полиция ҳеч кимни беҳуда жазоламайди. Учинчидан, қамоққа кирган одамни чиқариш бизнинг ишимиз эмас. Қўлингиздан келса, ҳукуматга мурожаат қилинг, судга боринг, ўғлингизни, эрингизни чиқариб олинглар!
Эрини ноҳақ қамалганини иддао қилиб қичқирган аёл одамларни туртиб ўтиб, бошлиқнинг олдига чиқди. У ҳинд аёли бўлиб, чеҳраси азобдан, изтиробдан тўйиб кетганини билдираётган эди.
– Бошлиқ соҳиб! – деди у шартта. Овози кескин, хирқироқ экан. Қорачадан келган юзи, қалин қоши, лўппи юзи, ажинли пешонаси, қора гулли сарийси, икки қоши орасидаги хол – ҳаммаси аёлнинг фавқулодда ғазабидан дарак эди. – Бунақа гапларингиз билан ҳаммани алдасангиз ҳам, мени алдай олмайсиз! Қамоғингизда одамларни урасизлар. Азоблайсизлар. Ҳимоячиларга ҳуқуқ бермайсизлар. Менинг эримни бир йилдан бери ушлаб ўтирибсизлар. Майли, сиз айтгандек, жазони полиция берсин! Аслида, шу гапингиз ҳам хато! Полиция қандай қилиб жазо беради? Жазони суд тайинлайди. Сизлар ижро қиласиз. Полиция эса жиноятчиларни тутиб беради. Мен биламан – эримни туҳмат билан қамашди.
– Менга қаранг, хоним, – деди пешонаси тиришиб Лакшми. – Дийдойингизни ўша судда айтасиз. Бошимни қотирманг!
– Бошингизни қотирмайми? Ҳозиргина қандай муаммо бор, деб сўраётган сиз эмасмидингиз? – аёл бор овози билан қичқирди. – Адолатсиз, ёлғончи, ярамас одам экансиз! Эримни қўйиб юбор! Уйда болаларим бор! Уларни қандай боқаман, инсофсиз! Эримнинг хўжайини унга пулини бермади. Эрим эса ундан ҳаққини талаб қилаверди. Кейин у золим эримни туҳмат билан қаматиб юборди. Сиз эса уни ушлаб ўтирибсиз!
Лакшми асабийлашди.
У асабийлашгани учун чиқиб келишидаги важоҳат, виқор йўқола бошлади. У имкон қадар ўзини босишга тиришди, мулойим бир тусга кирди, овозини майинлаштирди:
– Хоним, мени кечиринг, – деди паст тушиб. – Мен ҳақиқатни билмаганим учун қўполроқ гапирдим. Сиз бу воқеани, албатта, судга айтинг. Суд эрингизни озод қилади. Тушунинглар: мен ижрочи одамман. Тепамда раҳбарлар бор. Улар бир ой муддатга маҳкумларни ҳеч ким учраштирма, деб тайинлашди. Чунки Аёдҳияда исломий экстремистлар ҳиндийларга ҳужум қилмоқда, бизларни кофир, деб таҳқирлашяпти. Мўғуллар подшоҳи Аврангзеб ўлганидан кейин Аёдҳия озодликка чиқди. Биз бобурийларга итоат этмадик. Биз буюк Рамнинг Ватани ворисларимиз. Бу юрт муқаддас. Чандрагупта обод қилган ўлка бу. Мусулмонлар келгиндилардир. Уларга эргашган миллатдошларимизга раҳмим келади. Яқин-орада бузғунчи мусулмонларнинг ҳаммасини жазолаймиз. Шу сабабли, биз қамоқни бир ой қатъиян муҳофаза этишга мажбурмиз. Сизлар эса адолат йўқ, дейсизлар. Ичкаридаги минглаб маҳбусларни қўйиб юборайликми? Улар ваҳшийларча бизнинг санъатимизни, ибодатгоҳларимизни оёқости қилсинларми? Бунга йўл қўйиб бўладими!
Лакшми шундай гапирдики, ҳамма беихтиёр уни тинглашга мажбур бўлди. Одамлар орасида турган мусулмонлар эса ўзларини жуда нохуш ҳис этдилар. Ҳиндийлар, бутпараст пуштунлар мусулмонларга ёвқараш қилиб қарадилар. Нигор она бу ҳолга жим тура олмади:
– Бошлиқ соҳиб, – деди у толиққан овозда. Ҳақиқатан, у йўл босиб ва қуёш тиғида чарчаган эди. Лакшми унга қаради. –  Сиз мусулмонларни нега ёмонотлиққа чиқаряпсиз? Бундай дейишга ҳаққингиз йўқ! Исботингиз йўқ!
Лакшми Нигор онага қаради, унинг муслима эканлигини билди. Ичида илжайди, ташида эса қовоғини уйди.
– Сиз муслимага ўхшаяпсиз... – деди салмоқлаб.
– Алҳамдулиллаҳ, мен мусулмонман, – деди Нигор она.
– Балки, сизнинг хабарингиз йўқдир! Аммо бизнинг хабаримиз бор! Мусулмонлар ҳадларидан ошиб кетдилар. Улар жамоалар тузишяпти. Ҳиндийларни таҳқирлашяпти. Марҳум ҳокимимиз ва бош зобитимиз айнан мусулмон жангарилари томонидан ўлдирилди. Бу масалада бизда етарлича далил ҳам, гувоҳ ҳам бор. Кўплаб мусулмонлар ташқаридан қурол сотиб олишган. Бомбалар тайёрлашган. Ҳиндистон озодлигига қарши курашишган. Англиядан ёрдам олишган. Покистон билан ҳамкорлик қилишган. Биз бу жиноятларни зинҳор бу ҳолда ташлаб қўймаймиз!
– Ёлғон! – деди Нигор она кўзидан ёш оқиб. – Туҳмат қиляпсиз!
– Буни яқинда билиб оласиз! – қамоқ бошлиғи гапни қисқа қилиб, оломонга қўлини бигиз қилиб деди: – Хўш, вазиятни тушундингларми? Тарқалинг! Нима қаҳрингиз бўлса, мусулмонларга сочинг. Нима саволингиз бўлса, улардан сўранг! Боринглар! Йигирма кундан кейин қамоқхона учрашувларига рухсат берилади!
Одамлар тарқала бошлади. Бу ҳеч ким кутмаган ечим эди. Мусулмонлардан ёмонлик кўрмаган бутпарастлар ҳозир ҳайрон эдилар. Бироқ уларнинг аксарининг қалбида мусулмонга нисбатан қора нуқта пайдо бўлди. Мусулмонлан ҳам ғайридинлардан келиши мумкин бўлган ҳужумга ҳиссий равишда ўзларини ҳозирладилар. Ҳамманинг кўз ўнгида давлат одами илк бора халқ орасига диний адоват уруғини сепди. Бу уруғ қалбларга бориб тушди, хаёлларга қадалди, энди томир отади, ниш уради, дарахтга айланади, фитна ва фасоддан иборат мева тугади.
Нигор она ҳорғин уйга қайтди. Қайтаркан, кўзига олам торайди. Қалбида чуқур, симмилаган оғриқ уйғонди. У оғриқ на кўзёш билан, на нола билан кетмайдиган бир оғриқ эди.
– Қизим, – деди уйга кириб, ҳолсиз бўлиб ерга чўкаркан. – Бир ойдан кейин қамоқ учрашувларига рухсат бериларкан... Сизнинг бормаганингиз яхши бўлибди...
Сабринисо эрини қамаб қўйганларидан кейин ўзини худди бўшлиққа йиқилаётгандек туйди. Қизиқки, ичи бўм-бўш эди. Қалбида титроқ... Бироқ бу титроқ кўзёшни чақирмайди. Муздай.
“Энди нима қиламан?”
У ўзига шундай савол берди. “Астағфируллоҳ!” – деди у. Чунки ичи унинг жуда хотиржам эди. “Наҳотки, эримнинг қамалгани, азоб тортаётгани мени қайғуга солмаса! Наҳотки, мен унга шу қадар бефарқман!” – деб ўйлади. Ўзини бемеҳр умр йўлдоши каби ҳис этди. Ҳолбуки, туйғуларни бошқариш имконсиз. Аслида, Сабринисонинг ҳолати Аллоҳнинг унга берган инояти эди. Сабринисода бир сабр, бир тоқат бор эдики, бу тоқат эрининг қамоққа тушиши келтирган қайғуни бемалол кўтарди.
Хўжа Алининг қандолат корхонаси ёпилди. Аввал шогирдларнинг қадами узилди. Кейин мижозлар келмай қўйди. Ойнинг охирига бориб, уйда на егулик, на кийгулик қолмаслиги аён бўлгач, қайнона-келин қандолатхона дастгоҳларини сотишга қарор қилишди.
– Ўғлим озодликка чиққач, яна сотиб олади, иншаАллоҳ, – деди Нигор она. – Ҳозир Озодга ғамхўрлик қилайлик. Сиз яхши овқатланинг. Болага сут бўлсин. Чақалоққа яхши парвариш зарур.
Белгиланган йигирма куннинг эртаси куни Нигор она келини ва неварасини олиб, қамоққа келди.
Қамоқ олди тумонот.
Ёмғир мавсуми бошлангани учун дамба-дам ёмғир шивалайди. Аёдҳияда иқлим қуруқ бўлса-да, йилнинг баъзи фаслларида ёмғир кўп ёғади. Илиқ ёмғир. Кўпчилик бошига ёмғирдан ҳимоя учун пўстин ташлайди. Сабринисо чақалоғини қучоқлаб қамоқнинг яқинидаги қайсидир бойнинг иморати панасида туриб қолди. Нигор она учрашувни ҳал қилгани кетди.
Қамоқ панжараси атрофида одамлар асаларидек ғувиллайди. Ҳеч кимнинг ёмғир билан иши йўқ. Бутун вужуди билан тамжид калимасини такрорлайди:
“Субҳаналлоҳ! Валҳамдулиллаҳ! Ва ла илаҳа иллаллоҳу валлоҳу акбар! Ла ҳавла ва ла қуввата илла биллаҳил алиййил аъзийм! Ма шаа Аллоҳу кана ва ма лам яшаъ лам якун”.
“Аллоҳ ҳар қандай нуқсондан, ширкдан покдир! Ва Аллоҳга ҳамд бўлсин! Ва Аллоҳ Улуғдир! Олий, Азийм бўлган Аллоҳнинг қувватидан, қудратидан бўлак куч ҳам, қувват йўқ! Аллоҳнинг хоҳлагани бўлади! Хоҳламагани ҳаргиз бўлмагай!”
Нигор она шошиб келини қошига келди:
– Қизим, бўлақолинг, – деди ҳаяжонда. – Рухсат беришди. Рухсат олдим! Юринг!
Сабринисо шошиб қайнонасининг ортидан эргашди.
– Ўғлим билан учрашувга рухсат тегди, лекин қайнотангиз билан учраша олмаймиз бугун... ИншаАллоҳ, хайрли бўлсин! – Нигор она ўғлининг дийдорига етишидан жуда хурсанд эди. Тез гапирганидан ва қувончдан нафаси тиқилиб, битта сўзни икки-уч бор такрорларди.
Қамоқнинг пўлат дарвозаларидан унинг тор ҳовлисига киришди. Кейин чала ёритилган йўлакдан юриб кетдилар. Йўлакдан хизмат либосидаги полициячилар у ёқдан бу ёққа югургандек қадам босади.
Ҳаммасининг турқи совуқ. Башарасида нур йўқ. Қараса, одамнинг эти жунжикади. Ҳарқалай, Сабринисога шундай туюлди. Бироқ у бу ҳолга эътибор беришга ҳозир қодир эмас. Чунки эри билан бўлажак учрашув уни ғалати бир аҳволга солмоқда.
“У абгор ҳолга тушдими? Озиб кетмабдими? Қорни тўйиб овқат емаётган бўлса-чи? Уриб шикаст етказишмабдими? Аллоҳим, Хўжа Алини ўзинг сақла! Ҳифзингда ҳимоя эт!” – Сабринисонинг қалбидан шундай ўтинч отилиб чиқаётган эди.
Қизиқки, у қамоқнинг ичкарисига киргани сайин эридан хавотири кучайди. Бу хавотир кўчада, ҳатто, бироз олдин ҳам бу қадар кучли эмасди.
Нигор онанинг ичи тўлиб келди. Йўл бошлаб кетаётган полициячи изидан югургудек юраркан, йиғисини босиш учун лабларини тишлаб олди.
Бу йиғининг сабабини она англашдан ожиз. Фарзанд ҳам ожиз. На-да она, на-да фарзанд – инсон боласи бу йиғини таҳлил эта билмас! Зотан, жигаргўшасини зулм чанглида кўргач, Одам боласининг ич-ичидан ташқарига вулқондай отиладиган бу нола Аллоҳнинг фитратга жойлаб қўйган марҳматидир.
Ниҳоят, ўнгга бурилиб, бироз юрганларидан сўнг, яна бир эшикдан ичкари кирдилар. Ўрта панжара эди. Қалин темирли панжара. Бу панжара девор ўн қисмга ажралган. Ҳар қисм ярим қулоч. Ярим қулочнинг ичида курси. Икки томонда. Полиция ўтиринглар, деб шундай курсилардан бирини кўрсатди.
– Онажон, ўтиринг, – деди Сабринисо.
– Йўқ, қизим, сиз ўтиринг, – деди Нигор она. – Қўлингизда бола бор.
– Йўқ-йўқ! – деди шошиб Сабринисо.
Нигор она курсига ўтирди, қўлидаги тугунни қаршисидаги токчага қўйди. Панжара ортида хонанинг чап томонидаги эшик очилди ва Хўжа Али кўринди.
Озибди. Сочи янада ўсибди. Юзи... У юзини қайғули кўрсатмаслик учун жилмайиб келаётган эди. Бироқ кўзларининг тубида бир ғам нурни яширибди. Шодлик нурини беркитибди. Буни онаси ҳам, аёли ҳам дарҳол англадилар.
Онаизор ўғлини кўрдию, ўрнидан беихтиёр туриб, икки қўли билан панжарани ушлади:
– Болажоним!.. – деди овози титраб. Нигор онанинг титроқ саси ичига ютилди, чунки кўзидан шашқатор оқаётган ёш, бўғиздаги чўғ бу сасни ушлаб олди. Ушлаб олдию, қўйиб юбормади. Онаизор бир сўз айта олмай туриб қолди.
Сабринисо эса чақалоғини бағрига янада маҳкам босиб йиғисини кўрсатмасликка тиришди. Хўжа Али ичидан зил кетди. Лекин жилмайди. Югуриб онасининг қаршисига келди.
– Онажон! – деди қувноқлик билан. – Нега йиғлайсиз, йиғламанг! Йиғламанг, она!
У кулса-да, ўзининг кўзидан чиқаётган ёшни сезмаётган эди. Нигор она юзини панжарага босди. Панжарадан унинг бармоқлари сиғарди, қўли сиғмайди. Гўё панжарани қучса, ўғлини бағрига босгандек эди у ҳозир.
Бир неча лаҳзадан сўнг туйғулар босилди.
– Ассалому алайкум, яхшимисиз, онажон? – деди Хўжа Али.
– Шукур, болам, – деди Нигор она. – Ўзинг яхшимисан? Қийналмаяпсанми?
– Йўқ-йўқ! Сира хавотир олманг! – деди Хўжа Али.
– Болам, Аллоҳим лутф кўрсатди: ўғилли бўлдинг! – деди Нигор она ва келинига қаради: – Қизим, Озодни менга беринг!
Нигор она неварасини авайлаб қўлига олиб, кўтариб юзини панжарага яқинлатди:
– Мана, ўғлим, сенинг ўғлинг! Хўжа Озод! Аллоҳим отангга, сенга озодлик берсин, деб ният қилиб, дуо қилиб шу исмни қўйдим! – Нигор она ўғлининг дийдоридан шодланиб шошиб гапирарди. – Қара, худди ўзинг! Худди бобоси!
Хўжа Али панжара ортидан ширингина бўлиб ухлаб ётган ўғлига қаради. Ичи бошқача бўлди. Бошқача эдики, бу туйғуни у аввал туймаган эди, зотан. Ажабки, болани олиб қучоқлаб эркалашга эҳтиёж сезмади, чунки иложсиз ишга қандай қилиб эҳтиёж сезиш мумкин! У боласи кучли бўлиб ўсишини орзу қилди. Бу шундай орзу эдики, на қалбда, на онгда сўзга эврилмаган бир ният эди. Заифлик, тутқунлик чангалидаги ҳар бир отанинг қалбидан ўтиши мумкин бўлган ягона бир хоҳиш эди бу.
Нигор она яна фарзанди олдида кўпроқ қолишни истарди, лекин полициячининг овози келди:
– Беш дақиқа! Беш дақиқадан кейин учрашув тамом!
Онаизор шунда ўзига келди. Етти қат осмон устидан ерга тушди, гўё. Шунда у атрофга қараб атрофда яна тўккиз маҳбус ўз оиласи билан гаплашаётганини, хона чуғур-чуғурга тўла эканлигини идрок этди. Шошиб ўрнидан турди:
– Қизим, эрингиз билан гаплашиб олинг! – деди болани қучоқлаб. – Мен тураман.
– Йўғе, она... – деди қизариб Сабринисо.
– Ўтиринг! – деди буйруқ билан Нигор она.
Сабринисо эрининг қаршисидаги курсига қимтинибгина ўтирди. Панжара ортидан ўзига интизорлик ила боқиб турган бир жуфт меҳру андуҳ тўла кўзларга секингина қаради.
        </item>
        <item>
Абдуллоҳ яна аввалги камерага қайтарилди. Камерада ўша эски нусхалар – Айдар, Найнов ва Кичкина бутун дунёнинг сиёсати уларга қолиб кетгандек бир-бирларига ақл сўқиб ўтиришган экан.
Аслида, ақл сўқаётган, одатга биноан, Айдар эди. Найнов оёғини кўтариб ётган кўйи эснаб, ҳафсаласизлик билан уни маъқуллаб қўяди. Кичкина оғзини очиб, Айдарнинг оғзига тикилади. Абдуллоҳ кириши билан у томонга ўгирилишди. Найнов оёғини туширди, ўтирди.
Абдуллоҳ қўлини чайди. Камерадошларига:
– Ҳорманглар! – деди, ҳеч кимга ортиқча эътибор бермади, сўрашишга қўл ҳам узатмади. Ётар жойнинг юқорисига чиқиб, чўзилди. Унинг баданида мих санчилган жойлар кўриниб турарди. Айдар пастки лабини тишлаб, ачингандек бошини лиқиллатиб қўйди.  Кейин қўлини силтаб, ўз лоқайдлигини эълон қилган бўлди. Найнов эса эшик тагига бориб, тақиллатди.
– Энди эшит! – деб Кичкинага келган жойидан вайсашга тушди Айдар. – Шундай қилиб, дунёдаги энг буюк давлатлар ичида Хитой энг буюги, энг кучлиси, энг қудратлисидир. Биласанми, Россия ҳам, Америка ҳам у билан ҳисоблашиб ишлайди. Чунки Хитой маҳсулотлари жаҳон бозорларини эгаллаб бўлди. Осиёни Хитойсиз тасаввур қилиш мумкин эмас. Хитойнинг армияси, саноати, халқи – жуда бетакрор. Сиёсат масаласида бизнинг ҳукуматдан бутун дунё ўрнак олса, арзийди. Бизга Европанинг сиёсатини мақташади: инсон ҳуқуқлари, бошқа, бало, баттар! Тошини терсин булар! Баъзи хоинлар Хитойда демократия ўрнатамиз, дейди. Европа чириб, адо бўлди. Ҳамма ёқни кўтлар босиб кетган. Хитой бунга йўл қўя олмайди, ахир. Хитой қадимдан келаётган ҳамма илмларни ўрганиб, коммунизмни танлаган. Энг буюк ғоя. Инсон озодлиги шунда! Хитой раҳбарлари мамлакатни гуллатиб юборишяпти! Халқимиз меҳнаткаш! Кимлардир Хитойда яшаш қийин, шароит йўқ, дейишади. Ҳой, нонкўр! Ишла, меҳнат қил! Бутун дунёдан Хитойга келишга одамлар орзуманд! Бизнинг уйғурлар ҳам баъзан аҳмоқ. Хитойдан озод бўлиш керак, дейдиган тоифалар чиқибди. Унақаларнинг жойи қамоқ! Зиндон! Ўлим! Осув! Отув! Чунки Хитойдан ажраб чиқиш ўлим билан тенг. Ахир, бизни кимдир ҳимоя қилиши керак-ку! Агар Хитойнинг қўл остида бўлмасак, Россия бизга ҳужум қилади, Америка босиб олишга интилади. Хитой эса бизни бу балолалардан тўсиб турибди. Ҳамма нарсага йўл бор: коммунизм сиёсати худони инкор этса ҳам, масжидлар ишлаб турибди. Уйғурлар, мусулмонлар ҳажга боряпти. Қуръонлар сотиляпти. Ахир, нима керак? Тинч ва осуда яшаяпмиз! Аблаҳ ватан хоинлари Хитойдан уйғурни озод қиламан, дейди. Ахир, биз озодмиз! Бунақа исқиртлар жамлоқларда тўлиб ётибди. Борсанг, кўрасан. Бутун дунё Хитойга тан беради.
Вайсашлари Абдуллоҳнинг қулоғига кирмаётганидан Айдар ғофил, албатта.
Абдуллоҳ хотиржам, қалби осуда эди. Туну кун тинмайдиган, айниқса, кечалари деворларни куйдириб юборгудек қийноқ нолаларини эшитаркан, қалби билан Аллоҳга боғланди, истиғфор айтди, Роббисидан мазлумлар учун ёрдам сўради.
Орадан бир ой ўтгач, Абдуллоҳни судга чақиришди. Судгача адвокатни ҳам, терговчини ҳам қайта кўрмади. Қизиғи, қамоқ биноси ичида суд зали бор экан! Абдуллоҳ шундай ўйлади. Чунки у қандайдир “кўринмас кучлар” қамоқ ичидаги тузукроқ хоналардан бирини таъмирлатиб, суд залига айлантириш ҳақида буйруқ берганини билмасди, табиий. Ўша кучлар Абдуллоҳнинг қамоқдан чиқарилмай тўғри жамлоққа олиб бориш ва у ерда жиддий назорат остида сақлаш ҳақида қарор қилган эдилар.
Абдуллоҳ “Судга ҳозирлан!” буйруғини эшитиб, қандай ҳозирланиш тўғрисида ўйлади. Эгнидаги кийимни қайта-қайта ювиб, қуритиб, кийиб юрибди. Ташқи либосини ювса, ич кийимда ўтиради. Ич кийимини ювса, таш кийимда.
Миршаблардан бири устара узатди.
– Соқолинг-мўйловни қир! –  деди дағаллик билан.
Абдуллоҳ миршабга тикка қаради ва устарани олди. Ойна йўқ эди. Совун йўқ эди. Абдуллоҳ сўрамади. Сўрагиси келмади. Муздай сув билан ўсиқ соқолини ювди. Иягини ишқади, соқолини юмшатган бўлди.
Ўнг узорини бармоғи билан пайпаслаб, устарани тиғи билан юргазди. Ўт ўрганда чиқадиган овоз қулоғининг тагидан эшитилди. Устарани сувга ботира-ботира Абдуллоҳ соқолини таги билан олишга киришди. Айдар, Найнов ва Кичкинанинг наздида Абдуллоҳ хўмрайиб, бефарқ ҳолда соқолини қирар эди. Аслида эса қалбини истиғфор жаранги тўлдирди.
“Аллоҳумма анта Роббий!” – “Аллоҳим, Сен менинг Роббим, парвардигорим, Тарбиячимсан!”
“Лаа илаҳа алла ант!” – “Сен бошқа ибодатга сазовор бўлган бошқа илоҳ йўқдир!”
“Холақтаний!” – “Сен мени яратдинг!”
“Ва ана аъбдука!” – “Ва мен Сенинг қулингман!”
“Ва ана аъла аҳдика!” – “Ва мен Сенга берган аҳдим устидаман!”
“Ва ваъдика мастатоът!” – “Ва Сенга берган ваъдамга қувватим етганича, имконим борича, ўзимни бутунлай сафарбар этиб амал этмоққа тиришаман!”
“Ауъзу бика мин шарри ма сонаът!” – “Қилмишларим: нохуш кирдикорларим, хатою гуноҳларимнинг ёмонлиги ўзимга етишидан қўрқаман ва ўша ёмонликдан қочиб, Сенинг паноҳингни сўрайман!”
“Ва абуу улака би ниъматика аълаййа!” – “Сен, Ўзинг менга чексиз неъматлар ато этдинг! Беминнат берганинг барча неъматларни эътироф этаман, тан оламан!”
“Ва абуу у бизан бий...” – “Сенинг қошингда, Сенинг кўзинг ўнгида, Сен кўриб турганинг ҳолда қилган барча гуноҳларимга иқрорман...”
“Фағфирлий...” – “Аллоҳим, мени кечир!..”
“Фа иннаҳу лаа яғфируз зунуба илла Ант!” – “Зотан, Сендан бўлак гуноҳларни кечиргувчи ҳеч ким йўқ! Фақат Сен маъсият ва хатоларни афв этадиган Зотсан!”
 То соқолини буткул қириб бўлгунича Абдуллоҳ истиғфордан тўхтамади. Бу шундай истиғфор бўлдики, фақат Аллоҳ ва унинг бир шикаста қули орасида эди.
Абдуллоҳ судга чиқаркан, унинг тик қадди, дадил қадамлари миршаблар қалбига англамсиз қўрқув олиб кирди. Бу қўрқувни улар қандай ҳам англасинлар, қандай тушунсинлар! Кўр бўлган қалб кўзи на ёруғни, на зулматни идрок эта олмас, зотан. Фақат бу маҳбусга қаттиқ бир овоз-ла, қўпол бир сўз-ла муомала қилишга ғайритабиий бир Қудрат йўл қўймади.
Сунъий ҳозирланган суд залига Абдуллоҳни олиб кирдилар. Суд зали, ажабки, тўла. Баланд қилиб ўрнатилган столда уйғур судя қўр тўкиб ўтирибди. Икки ёнида икки нафардан халқ маслаҳатчилари.
Қамоқ инсон сезгиларини қайрайди. Маҳбуснинг кўзлари қаршисидаги ҳар нарсани ипидан игнасигача, миридан сиригача бир лаҳзада хотирага муҳрлайди. Хотира мияга узатади. Мия бир он ичида бу суратни таҳлил элагидан ўтказади.
Абдуллоҳ судяни уйқуга тўйган, деб ўйлади. Бироқ, ажабки, маслаҳатчиларнинг кўзлари шишиб кетган. Валлоҳи, улар ухламаган кўринадилар.
“Кайфу сафода тонг оттирган бўлсалар керак...”
Прокурор душманга қўшин тортиб чиққан саркарда каби жанговар. Панжара ичига киргач, Абдуллоҳ оҳиста ўриндиққа чўкди. Эшикдан:
– Мен адвокатман, адвокат! – деган овоз эшитилди ва Тублибек шошиб-пишиб кириб келди. Абдуллоҳ кўз қири билан Тублибекка қараб қўйса-да, эътибор қаратмади.
Зални тўлдирганлар Абдуллоҳнинг кўзига битта қолипдан чиқарилган темир ҳайкалчалардек туюлди: юзлар бир хил, қириб силлиқланган ияклар бир хил, маънодан холи, бўм-бўш нигоҳлар бир хил. Ҳиссиз. Совуқ.
Абдуллоҳ деворга суянди.
Юзлари чўзинчоқ, озғин, ўтирган жойидан ҳам новчалиги билиниб турган мўйловли судя Абдуллоҳга қошини чимириб қаради. У тажрибаси давомида бу қадар бетакаллуф маҳбусни илк бор кўраётганини хаёлидан ўтказди.
“Синдириш керак, албатта, синдириш керак! Бурни осмонда-ку! Худди жонини тикиб қўйгандек!” – судя ўз ўйидан ўзи мутаассир ҳолда лабини бурди.
– Демак, судни бошлаймиз, – деди судя залга қараб. Абдуллоҳ эса кўзини хонанинг ўзининг қаршисидаги деразасига тикди:
“Ҳаво қандай экан? Салқинмикин? Ё иссиқмикан? Одамларнинг кийимига қараганда совуқ, шекилли. Ўраниб олишганини кўр буларнинг...” – деди ўзига ўзи. Судя эса маҳбусни таништираётган эди:
– Абдуллоҳ Ёрқин Иброҳим Ёрқин ўғли, ёши ўттиз иккида, Туркия ватандоши, аслан, Уйғур қочқини. Отаси билан бундан қарийб йигирма беш йиллар илгари Хитой ҳудудидан ноқонуний равишда чегарани бузиб қочган... – судя яна бир нималарни гапирди, Абдуллоҳ эснади. Кўзини юмиб-очиб, елкасини кериб, танасидаги қонни юриштирмоқчидек бир қўзғалди. Маҳбус ўтирган панжара тепасида турган миршаб кўзларини ола-кула қилиб, дам судяга, дам Абдуллоҳга боқди. Судя судланувчига савол берди. Абдуллоҳ уйқудан энди уйғонгандек: “А?” – деди.
– Судланувчи, ухлаяпсизми? – деди судя зарда билан.
– Йўғе, сизлар ухлаяпсизларми, дебман, – деди Абдуллоҳ.
– Тушунмадим?! – деди судя ҳайрон бўлиб.
– Ҳеч нарса, сўрайверинг, нима керак сизга? – деди Абдуллоҳ. Судя маҳбус уни мазах қилаётганини сезди. Биргина у эмас, залда ўтирганлар – фаросатдан бир зарра насибаси борларнинг ҳаммаси буни англади. Миршаблар, куч ишлатиб, ақлни унутган золимларнинг барчаси, бундай ҳолга илк бор учрашаётгандилар. Зотан, судларда ҳамма синиқ ва йиғлоқ бир ҳолда туради.
Бу қандай исён бўлди!?
Судя учун мазах бир зарба эди. У фикрини жамлаб, “жиноятчи”га қайта бирор ҳужумни режалаштириш учун саволини такрорлади:
– Уйланганмисиз?
– Уйланганмисиз? – судянинг гапини айтди Абдуллоҳ. – Билмайсизми? Қўлингиздаги анави қалин жилд ичидаги қоғозларда мен ҳақимдаги зиғирдек маълумотни ҳам қайта-қайта ёзишган. Ўқиб олинг.
Судя довдиради.
Маҳбус у кутганидан кўра безбет чиқди. Довдираганини билдирмади:
– Ўқиб олайми, ўртоқ жиноятчи? – деди. – Ўқиб олишга ақлим етмай турган эди.
Судя маҳбуснинг вужудидан ёғилиб турган қаҳр қаршисида ўзининг ожизлиги хусусида эътирофга келди. Ҳозирча у билан тенг бўлмасликка қарор қилиб, прокурорга айбловни ўқишни буюрди. Прокурор Абдуллоҳга ўқрайиб қараб, айловни эълон қилди.
– Сўз сизга, судланувчи, жиноятингиз тафсилотини сўйланг, – деди судя ўзини ўта лоқайд кўрсатишга тиришиб прокурор айбловни ўқиб тугатгач.
– Менгами? МашааАллоҳ! – деди Абдуллоҳ ўрнидан туриб. “МашааАллоҳ” калимаси ўтирганларга ўқдек санчилди. Ҳамма қалқиб кетди. Абдуллоҳ шошмай ҳар бир одамга бирма-бир қараб, баланд ва дадил сўз бошлади. У гапираркан, овози очилар, ҳар бир сўзи жаранглаб янграр эди. – Мендай гуноҳкор қулини Ислом ила неъматлантирган, Иймон ила нажотлантирган Аллоҳимга ададсиз ҳамд! Исломни етказиб, Иймон тарбиясини берган Расулуллоҳ соллаллоҳу алайҳи ва салламга дурудлар, саловотларим бўлсин!
Судя, Абдуллоҳ гапираркан, болғаси билан столга бор кучи билан урди, прокурор ўрнидан туриб кетди, қолганлар эсини йўқотиб қотдилар.
– Бас қил, маҳбус! – деди чинқириб прокурор.
– Бу сизга дин мажлиси эмас! – деди судя гезариб.
Абдуллоҳ кулди.
– Мен айбдор эмасман! Мени эшитинглар! Мени эшитинг! – деди ҳайқириб. – Шайтонламанглар! Сизлар ҳаммангиз ёлғончисиз. Ўлкангизда қонун йўқ. Қоида йўқ. Золимлар истаган ишларини қиладилар. Халқни қонини ичасиз. Элни алдайсиз. Ҳукуматда турган бирор инсон одамлар дардини ўйламайди. Менинг бўйнимга ёлғон жиноят қўймоқдасиз. Мен айбдор эмаслигимни сизлар яхши биласиз. Ноҳақ қамаётганингиз сизга кундай равшан. Бирортангиз мени жиноятчи деб билмайсиз. Тепангизда турган нобакор қамаш амрини берди – қамайсиз. Билингки, мен мусулмонман ва мусулмонни Аллоҳнинг ўзи ҳимоя қилади. Ёлғиз ва иложсиз қўймас! Мени ўлдирасизми, осасизми, сўясизми, зиндонда минг йил сақлайсизми – менга фарқ этмас. Мен ўзимни ўлган, деб ҳисоблайман. Сизлар эса, албатта, бу дунёда хорлик ила жазоланурсиз. Қиёматда эса оловда ёнажаксиз. Масхарабоз судингизни тугатинг. Судсиз белгилаб қўйганингиз қамоқ муддатини айтинг. Мен каби минглаб, юз минглаб, миллионлаб уйғурларни, мусулмонларни, мазлумларни азобламоқдасиз. Огоҳ бўлинг! Бунинг бадалини, албатта, ўтаяжаксиз! Биз ўлсак ҳам, қонларимиз оқса ҳам, сизларга жазо Берувчи Зот ўлмас! Ҳаргиз ўлмагай!  Аллоҳ буюкдир!
Ҳамма сукутда қолди.
Абдуллоҳ гапини тугатди. У қизишиб кетган эди. Юзлари бўғриқди. Жойига ўтирди. Судя бошини эгиб, бир муддат сукут сақлади-да, сўради:
– Бошқа гапингиз йўқми?
– Йўқ!
– Суд саволларига жавоб беришдан бош тортяпсизми?
– Ҳа!
– Тўлиқ такрорланг: суд саволларига жавоб беришдан бош тортаман, деб!
– Сизларнинг судингиз масхара суд бўлганлиги учун саволларингизга жавоб беришдан бош тортаман!
– Яхши. У ҳолда, сиз билан пачаклашиш учун вақтим йўқ, – деди судя ўрнидан туриб. Ҳамма ўрнидан турди. Абдуллоҳ ўрнидан қўзғалмади ҳам. – Ўртоқ прокурор, қанча сўрайсиз?
Прокурор гезариб илондек вишиллади:
– Бир умрлик қамоқ жазоси!
– Шундайми? Халқ маслаҳатчилари ҳам фикримга қўшилишса, не ажаб! Мен судланувчи Абдуллоҳ Ёрқин саволларга жавоб беришни истамагани, суд ишини бузгани, суд раиси ва аъзоларини масхара қилгани, суд жараёнида диний тарғибот олиб боргани учун Хитой Халқ Республикаси номидан ҳукм ўқийман: Абдуллоҳ Ёрқин ўттиз йил муддатга озодликдан маҳрум этилсин. Жазони энг қаттиқ турдаги қамоқда ўтасин. Тамом.
Бу воқеалар жуда тез фурсатда содир бўлди. Судя гапини битирди ва: “Маҳбусни кўзимдан йўқотинглар!” – деди миршабларга. Миршаблар Абдуллоҳни силтаб, деярли судраб олиб чиқиб кетдилар. “Суд зали” эшиги ёпилиши ҳамон Абдуллоҳ бошига тушган зарбдан кўзи тиниб йиқилди. Овоз чиқаришга улгурмади: аъзойи баданига уни ўраб олган миршабларнинг елимтаёқлари ёғилди. Абдуллоҳ уч-тўрт зарбани сездию, ҳушидан кетди.
Беҳуш ётган маҳкумни аввал миршабтаёқ билан беаёв савлаганларидан кейин, судраб пастдаги зиндонга олиб кетдилар.
Абдуллоҳ ўлик ё тирик бўлсин, шу тунда жамлоққа – энг оғир турдаги қамоққа жўнатилиши шарт эди...
У кўзини очганида қандайдир темир қутининг ичида силтана-силтана кетаётганини билди. Ўт уловнинг гулдирак овози тўрт томондан унинг қулоғини батанг қилди. Қимирлай олмади. Назарида, бутун танаси майдалаб ташлангандек. Ҳақиқатан, Абдуллоҳнинг вужуди қон ичида. Кийими қон. Танасига ёпишган... Қовурғаси синган. Боши ёрилган. Ички аъзолари ҳам, шубҳасиз, эзилган. Абдуллоҳ шундан кейин то жамлоққа бориб тушгунича ҳушини йўқотиб, на беҳуш бўла олмади ёки ҳушига келиб, на ҳушёр юролмади.
Улов қаердадир тўхтади. Абдуллоҳ чўзилиб ётган темир қутининг бир тарафи эшик экан, тарақлаб очилди. Абдуллоҳ эшик томонга қарамоқчи бўлиб, ингради. Баҳайбат бир зобит кириб келди ва Абдуллоҳнинг қўлидан судради. Абдуллоҳ англамсиз бир ҳолда ундан қутилмоқчи бўлди. Буни кўриб, зобит шеригидан қора қоп олиб, Абдуллоҳнинг бошига кийгазди. Арқон олиб, оёғига боғлаб, тортди. Абдуллоҳнинг танаси ерни “супурди”: уловнинг зиналарига урилиб, ерга тушди. Боши ерга урилиб, “гурс-гурс” овоз чиқарди. Зобит бир шериги ёрдамида уни арқон билан судраб, маҳбусларни ташийдиган поезд эшиги олдига келди. Икки қадам судралишда ердаги майда тош, хас-хашаклар Абдуллоҳнинг қонли кўйлагига илашиб улгурди. Агар Абдуллоҳнинг ҳуши ўзида бўлганида бошига қоп кийгизилган ва букчайган ҳолда сассиз-садосиз поездга турткилаб, қамчилаб олиб кирилган яна ўнлаб, юзлаб маҳкумларни кўрган бўларди, албатта.
Маҳкумларни жамлоққа элтадиган темир поезд ичининг бир томони йўлак, бир томони эса уч қаватли токчалар. Токчаларга букчайган маҳкумлар тахлаб ташланган. Ҳа, тахлаб ташланган. Худди ғишт тахлагандек.
Барча маҳкумларнинг бошларида қоп, қимирлашга-да, сасланишга-да, қувватлари етмайди. Абдуллоҳни худди шундай буклаб токчага орасига тиқиб юбордилар.
Абдуллоҳ чала беҳуш ётди. Унинг мияси ишлаяпти. Фикрлаяпти. Кўзлари очилмас даражада қовоқлари шишган эса-да, қулоқларининг ичига тўлган қон қотиб қолган эса-да, овозларни мияси аниқ ва равшан фаҳм этди. Фаҳм этди ва таҳлилга киришди. Ҳолбуки, тана жонидан айрилгандек. Танадаги оғриқлар шу қадар кучайди, чоғи, мия бу оғриқларни қабул этмай қўйди, гўё.
Поезд уч кун юрди. Уч кунки, маҳкумларга бир томчи сув, бир бурда нон берилмади. Қўллари орқага қайириб боғланган ва елкаси тепадаги тўсиққа тегиб, букилиб ўтирган одамларнинг нафаслари бўғилди, ҳолсизланди, бир неча киши жон берди. Тириклари чала ўлик ҳолга келди.
Уч кундан сўнг поезд Уйғуристоннинг шимоли шарқидаги саҳро ҳудуди ичидаги биринчи бекатда тўхтади. Бекатда совуқ кулранг уловлар жуда кўп. Уларнинг юкхоналари тўртбурчак. Темир. Юкхоналарда бармоқ сиғарли туйнук ҳам йўқ. Ҳамма уловлар кулранг бўлгани ҳолда ўн дона тўқ қизил рангли шундай улов кўзга ташланади.
Хитойи аскарлар бошига қоп кийдирилган маҳкумларни қоп каби судраб туша бошладилар. Бекатдаги бир неча ҳарбий ва шифокор кийимидагилар ҳам нимадир кутардилар. Олиб тушилаётган маҳкумларни шифокорлар бошидаги қопини сал кўтариб, бўйнини очиб, бармоқлари билан текширишга киришдилар. Улар ўлик ва тирикларни ажратишлари керак.
Ўнта вагондан иборат поездда минг нафар маҳкум келтирилган эди. Тиббий текширув билан уларнинг икки юз эллик учтаси жонсиз эканлиги тасдиқланди. Алвон рангли уловларнинг юкхоналарига ўликларни тартиб билан жойлаштиришди. Зичлаб, тепиб-тепиб ҳар бир уловга элликтадан мурда сиғдирилди. Бешта улов ўлик билан тўлди. Уловлар кетди. Улар махсус тажрибахоналарга кетди. Тажрибахоналарда бу ўликлар бўлакланади. Уларнинг ҳар бир аъзоси тадқиқ этилади. Яроқли аъзолар сотувга чиқарилади. Йўқса, мурдалар илм учун ишлатилади.
Абдуллоҳ аёвсиз калтакланганига қарамай, ҳамон тирик эди. Уни текширган дўхтир ўлик, деб ташхис қўйишига бир баҳя қолди. Кўрдики, юрак заиф уриб турибди.
Бу дўхтирлар вазифаларини “ҳалол” бажарадилар: ўликни тирик, тирикни ўлик, деб айтишга ҳаққлари йўқ. Биргина хато сабабли улар ҳам қоп кийиб, шундай темир поездда сайрга чиқишлари ҳеч гап эмас, зотан.
Аслида, Абдуллоҳ текширувларни ҳам идрок этди. Ҳамма-ҳамма ҳодисани англади. Қоп кийган маҳкумларнинг аксари қамчи остида югуриб кулранг уловларга чиқишди. Уларнинг уни чиқмасди, ҳарбийларнинг овози эса оламни бузаман, дейди.
Уловлар саҳро ўртасидаги жамлоққа кириб бордилар. Узун йўлнинг бўйида бир неча километрларга чўзилган деворларни кўриш мумкин. Бу деворлар оқланган, баланд. Деворларнинг тагидан йўлгача йигирма қадам келади. Шу йигирма қадамнинг ҳар қадамига тиканли сим тортилган. Йигирма қатор тиканли симдан мушукнинг ҳам омон ўтиши гумон. Девордан ичкари ҳам йигирма қадам худди шундай тўсилган. Деворнинг қалинлиги бир қулочдан кам эмас. Ҳар йигирма қадамда кўтарма, кўтарма ичида қурол кўтарган аскар бургут каби атрофни кузатади.
Девор ортини уловнинг темир юкхонасида букланиб ётган чалажон одамлар ҳали билишмайди. Улар сиёсий ва миллий қатағоннинг янги қурбонлари эди. Улар бу деворлар орти бутун инсоният кўзидан яширин дўзахни энди кўрадилар. Одам боласи тасаввур этмайдиган қийноқлар ана шу жаҳаннамлар ичидадир.
Жамлоқларнинг бир томонига бир хил ўлчамда, бир хил кўринишда маҳкумлар учун ётоқ қуриб ташланган. Ётоқлардаги хоналар ўлчами бир хил. Ётоқ бинолари рақамланган. Нафақат, ётоқлар, жамлоқлар ҳам рақамланган. Масалан, биринчи рақамли жамлоқни олайлик. У жамлоқда йигирмата ётоқ биноси бор. Ҳар бир ётоққа минг маҳкум жойлашади. Бу дегани икки қаватли беш юз ётар жой дегани.
Бир жамлоқда йигирма минг маҳкум сақланади. Биринчи жамлоқ, тўртинчи ётоқ, етти юз эллик иккинчи ётар жойнинг биринчи қавати қуйидагича ёзилади: 010407522.
Кўриниб турганидек, дастлабки икки рақам нол ва бир жамлоқ рақами.
Кейинги икки рақам нол ва тўрт ётоқнинг тартиби.
Навбатдаги тўрт хонали рақам ётар жой саноғи, охирги битта рақам эса ётар жойнинг қаватини англатади.
Ҳар бир маҳкумга ана шундай рақам берилади. Бу рақам маҳкумларга кийдириладиган кулранг, қора ёки йўл-йўл маҳбус кийимига чандиб тикиб ташланади. Рақам ўчиб кетиши, йўқолиши мумкин эмас. Жамлоқда исмлар унутилади, лақаблар ёки рақамлар ҳаммасидан муҳим. Тўққиз хонали рақамни маҳбус ёдлаб олиши шарт. Қамоқ назоратчилари сўраганида, албатта, ўйламасдан жавоб бериши керак.
Жамлоқ ичидаги тартиблар ҳар хил, бироқ маҳкумлар адади тенг. Ҳозирча элликта жамлоқ ёғланган ўт уловдек ишлаб турибди. Бу бир миллион маҳбус демакдир. Янги келаётганлар эски жамлоққа жойлаштирилса, эски маҳкумлар ботқоқларга, тўқайларга, конларга юборилади ёки одам оёғи етмаган жойларга бориб, у ерда ўзлари учун янги зиндонларни қурадилар. Албатта, ўз хоҳишлари билан эмас.
Ҳа, биз ўз хоҳишлари билан эмас, деб айтамиз, ҳолбуки, юз минглаб инсонлар ўн йилларки, тутқунликдан озод этилмагач, уларнинг онгида мустақил равишда ҳаёт қуриш, деган нуқта таг-туби билан батамом ўчиб ҳам кетган эди.
Зотан, уларнинг тасаввурлари ва тафаккурлари бошларида қамчисидан қон томган бирор золимнинг туришини қатъиян тақозо этади. Бир миллион тутқун бир вақтнинг ўзида эркинликка қўйиб юборилса, улар ичидан бир неча юз мингги зиндонларга ўз ихтиёрлари билан қайтиб келишлари эҳтимол. Миллат шу аҳволга солинган эди.
Йилларки, қўлдан кишан ечилмаса, бу хатарли эмас, бироқ онг кишанланса-чи?! Онг кишанлангач, қалб занжирбанд этилгач, миллат, албатта, ҳалок бўлади. Миллат Ер юзидан миллат сифатида ном-нишонсиз йўқликка юз тутади.
Бир асрдан кўпроқ муддат зиндондан чиқарилмаган авлод зиндонсиз яшай олмайди. Улар қулдирлар. Тутқунлик узоқ давом этгани сайин қалбда эркка бўлган ташналик сўнади, ҳуррият истаги ўлади, озодлик деган сўз луғатдан чиқиб кетади. Бу инсон боласи  учун, нафақат, бир инсон учун, балки Ер юзидаги Одамзод учун энг Улкан фожиадир. Бу фожиа олдида урушлар бахт, қон тўкишлар жаннатдир.
Аллоҳ таоло одамзодни ана шундай қулликдан қутқариш учун ўз пайғамбарларини юборар эди. Пайғамбарлар инсониятнинг чангакка тушган онгини қутқариб, тош остидаги қалбига ҳаёт бахш этганлар.
Абдуллоҳ Ёрқин келаётган маскан ана шундай маскан эди. Аслида, Абдуллоҳ ўз ихтиёри билан келмаяпти, уни келтирмоқдалар. Уни беҳуш, беҳол келтирмоқдалар. Агар тоқати етса, агар Аллоҳ қувват берса, ҳуррият руҳини инсон қалбидан суғуриб олувчи жаллодлар зулмгоҳидан Абдуллоҳ жон топиши мумкин, тирилмоғи мумкин. Энди бу унинг Иймонидаги қувватга, Исломидаги ихлосга боғлиқ. Бошқа ҳеч қандай нажот йўқ.
        </item>
        <item>
... Сабринисо панжаранинг майда туйнуклари орқасидан боқиб турган эрининг юзига қараб кўнгли тўлиб кетди. Ҳиққилаб йиғлаб юборди. Икки кафти билан оғзини тўсиб, силкиниб-силкиниб кўзёш тўкди.
– Йиғлама, нега, йиғлайсан? – деди кулимсираб Хўжа Али. Кулимсирадию, кўзидан оқаётган ёшни сезмай қолди. – Қўй, ўзингни бос. Аллоҳга йиғла. Аллоҳдан ёрдам сўра. Майлими? Аллоҳдан бўлак ёрдамчимиз йўқ бизнинг.
– Вақт тугади! – ўшқирди назоратчи. Сабринисо чўчиб ўрнидан туриб кетди. Хўжа Али ҳам тезда оёққа қалқиб, юзини панжарага деярли текизиб деди:
– Онажон, Сабринисо! Қўрқманглар! Умидсиз бўлманглар! Дуони тўхтатманглар!..
...Қайнона-келин ташқарига чиққанларида ёмғир ҳамон шиваларди. Индамай юриб кетишди.
Эрталаб эшикнинг гурсиллаб урилгани овози икки аёлни қўрқитиб юборди. Озод чинқириб йиғлади.
Нигор она дарвозага югурди. Дарвоза ёнида полиция ходимлари турган экан.
– Хўжалар хонадони, шундайми? – деб сўради уларнинг каттаси.
– Ҳа... Ҳа... – деди Нигор она юраги ўйнаб.
Полициячи бироз тараддудланди-да, деди:
– Сизлардан... икки киши қамоқда экан... – қўлидаги қоғозга қаради у. – Хўжа Асқар ва Хўжа Али. Шундайми? Яхши. Улардан бири қамоқда вафот этди.
“Вафот этди!..”
Нигор онанинг қулоғи шанғиллади.
– Ўзингизни қўлга олинг! – деди аёлнинг ҳолидаги ўзгаришни кўрган полициячи. – Ўлган одам... Хўжа Асқар! Олиб киринглар мурдани!
Қайнонасининг ёнига келган Сабринисо ҳам қотиб қолди. Қамишдан тўқилган бўйрани тўрт томонидан ушлаб олиб киришди. Ичида оқ латтага ўралган мурда ётибди. Полициячи бир-бирига суяниб қолган икки аёлга қараб нимадир демоқчи эди, бироқ луғатида ҳам, миясида ҳам уларга таскин берадиган сўз йўқ эди, шекилли, қўлини силтади-да, чиқиб кетди.
Нигор она титраб-қақшаб мурда ёнига тиз чўкди. Секин юзини очди: эри Хўжа Асқарнинг кулимсираган чеҳраси... Юзига қон теккан. Оқи кўпайган соч-соқоли, ажинли пешонаси, туртиб чиққан ёноғи – ҳаммаси айни дамда Нигор онага жуда нурли кўринди. Чиройли кўринди. Эрининг мурдасини кўрган ҳамон Нигор она қалбида енгиллик пайдо бўлди. У бунинг боисини англай олмади. Англай оладиган ҳолда ҳам эмасди. Бу енгиллик эридан қутулдим, деган ўй эмаслигини билиб турибсиз, албатта, бу енгиллик эрининг шаҳид мақомида кетганига бўлган ишончдан эди. Жилмайиб ётган ўлик, Нигор она наздида, Аллоҳнинг ҳузурида, албатта, шаҳиддир. Чунки жон бераркан, ўзининг ўлимдан кейинги мақомини кўрган Хўжа Али беихтиёр жилмайган. Жилмайиши асносида эса Азроил алайҳиссалом ҳалимлик ила унинг жонини суғуриб олган. Нигор онанинг қалбидан ўтган англам шу эди, аслида. Уни хотиржам этган ўй эди бу. Эътиқод эди бу.
Ғассол келди. Гўрков иш бошлади.
Бошларидан мусибат ёмғири ёғиб турган эса-да, мусулмонлар ўз биродарларининг жанозасини ўқигани, сўнгги манзилга муносиб кузатгани йиғилдилар.
Ички хонада Нигор она Қуръон ўқиб ўтирган эди. Бир савол билан кирган Сабринисо қайнонасининг ҳолатини кўриб, юраги орқага тортиб кетди. Юраги бежиз орқага тортмабди: Қуръонга юзини қўйган кўйи Нигор она омонатини Аллоҳга топширибди.
Шу куни хонадонда икки марҳумга жаноза ўқилди.
Кетадиганлар кетди. Баъзилар ҳамдардлик учун қолишди.
Ярим тунда  Сабринисо қаттиқ ухлади. Икки соатдан сўнг уйғонди. Чақалоғи Озод ҳам ухлаяпти. Жаноза бўлган куни у йиғламади. Онасини безовта қилмади. Сабринисо бу ҳолни таҳлил қилишга улгурмади. Югур-югурлар кўплигидан, ҳатто, қайғу ҳам кўтарилиб кетди, гўё. У қамоқдаги эри билан якка ўзи қолганини ҳам ҳали идрок этмади. Мияси ишлашдан тўхтагандек. Эртага нима содир бўлишини у ўйламади.
Тонг яқин. Қалбида ғамдан асорат кўринмади.
Таҳажжуд ўқиди. Бомдод вақти киргани ҳамон адо этди. Уйда ётиб қолган аёллар ҳам уйғонишди. Ибодат қилинди.
Қуёш кўтарилиши палласида кўчадан шовқин эшитилди. Уйдагилар хавотирга тушдилар, чунки шовқин худди шу хонадонни нишонга олиб яқинлаб келаётгандек эди.
– Йўқолсин мусулмонлар!
– Мусулмонларни ўлдир!
– Ислом – бу ёвузлик!
– Масжидларни ёқинг!
– Мусулмонларни ҳайданг!
– Мусулмонларни қириб ташлайдиган вақт етди!
Сабринисо уй ичига югурди. Боласини қучоқлаб олди. У қочиши кераклигини ҳис этди.
– Қочишимиз керак! Бу яхшиликка эмас! – деди нафаси тиқилиб. Меҳмонларнинг ҳаммаси у ёқдан бу ёққа чопдилар.
Икки дақиқа ўтмасдан шовқин Хўжа Али ҳовлиси ёнида кўтарилди. Қутурган оломон ҳовли эшигини ағдариб юборди. Елкасига узун ходани қўйиб олган беш-олти барзанги бўкириб уй деворини ура бошлади. Эски девор дарз кетди. Ҳар зарбдан сўнг қийшая бошлади.
Сабринисо, қариндошлари ва уйда шу кеча ётиб қолганлар ҳовли ўртасида туриб қолишди. Оломонга бирор сўзни тушунтириш мумкин эмасди. Чунки... оломон қайсидир мусулмонни ушлаб олиб, ўртага тортиб кетди. Юзга яқин одам бир кишини бор кучи билан урди. Сабринисо секин тисарилиб, орқа эшикдан чиқди ва қувватини йиғиб, боши оққан тарафга югурди.
Оломон мусулмонлар мавзесини ёқиб юборди. Мусулмонларни қувиб, ушлаб олиб, уриб ўлдирди. Қатл этилаётганларнинг саноғи йўқ эди. Қутурганлар инсонни ўлдиришга қаноат этмай, жонсиз жасадларни хорлади: ўликларнинг бошларини мажақлашди, қўлларини узишди, қоринларига белкурак учини санчиб, ичак-чавоқларини ағдаришди.
Ўн-йигирма одам бир мусулмонни қувади, у қочади. Додлаб, фарёд уриб қочади. Унинг овозида жон аччиғи янграйди. Қуваётганлар эса унга етиб олиб, аёвсиз хорлаб, ўлдиради.
Қирғин кун бўйи давом этди. Ҳатто, ярим тунда ҳам кўчада кўринган мусулмонни қувиб юрганлар учрарди. Оломон сўйил, кетмон, белкурак, ўроқ, чалғи, ошпичоқ кабилар билан қуролланган. Ҳиндий, пуштун тилларида бақиришади. Ўз худоларини улуғлашади. Мусулмонларнинг қилган қирғинлари учун қасос олмоқдамиз, дейдилар. Қон уларни жазавага солади.
Кўчалар мурдаларга, йўқ, мурдаларнинг бўлакларига тўлди. Қаерга қараманг, қон кўлмакларини кўрасиз. Итлар, мушуклар жасад парчаларини, қонни ялаб кўради. Баъзилари эса ғажишга журъат қилади...
Ҳавода ўлаксахўр қушлар изғийди. Осмон ҳам булутга тўлди. Куннинг қоқ ярмида бутун шаҳарни ўлик ва қоннинг ачимсиқ ҳиди қоплаб олди.
Эллик йил одам қорнини ёриб, жарроҳлик қилган шифокорнинг айтишича, дунёдаги энг сассиқ ҳид инсоннинг қорнининг ичидан чиқар экан. Ичаклар, ичак ичлари бениҳоя бадбўй бўлиб, унга одам боласи тоқат этолмайди.
Жиноят қидирув бўлимида ишлаган ва ўликларни ҳаммадан биринчи текшириб юрган миршабнинг гувоҳлик беришича, у доим қотиллик содир бўлган хонадонларга ҳаммадан биринчи кирган, кунларки, қаровсиз қолган ўлик бижғиб кетаркан. Аслида, ташқи қиёфаси Аллоҳ яратиқлари орасида энг гўзали, энг дилбари бўлган одамзоднинг қорни, ошқозони, ичаклари ана шундай ўта бадбўйдир.
Мутаассиб ва жоҳил оломон мусулмонларни – инсонларни тутиб бирма-бир қиймалаб ўлдираркан, қурбон бўлганлар юзлаб, балки минглаб эди. Бурдаланган одамларнинг қонидан, ёриб ташланган қорин, ошқозон ва ичакларидан таралган ис эса ўта хушбўй эди, гўё...
Оломон қутурган куни уйидан қўрқиб чиқмай ўтирганларнинг аксари бу ҳидлардан кўнгли озди, ҳушидан кетганлар ҳам бўлди. Бу ҳиддан қочиб, уй ичига кириб, эшик ва деразаларини ёпиб ўтирганлар ҳам кўп эди. Шаҳар кўчаларида ваҳшийлик содир бўларкан, одамлар қийнаб ўлдирилиб, таналари парчаланиб ташланаркан, масжидларнинг миноралари ерга қулатилиб, гумбазлари йиқитиларкан, на полиция, на ҳукуматнинг куч ишлатадиган адолатли “қўшини” ҳеч қаерда кўринмади.
Бу умумий ҳолатнинг манзараси эди. Биз Сабринисони кузатайлик. Унинг ҳоли не кечди?
Сабринисо қочиб шаҳарнинг қайси қисмига борганлигини билмай қолди. Нафас ростлаш учун тўхтаб ортига қарадию, ўзи томон икки юз қадам нарида шитоб билан келаётган ўнга яқин ваҳшийни кўрди.
“Ё Аллоҳ!” – дедию, бор кучини оёғига тўплаб, югурди.
Сабринисо югуриб қочаётган жойлар унга мутлақо нотаниш. Бироқ шаҳарнинг чека қисми эканлиги сезилиб турибди. Аёл қочиб эски кўпқаватли уйлар орасига кириб кетди. У боласини маҳкам қучоқлаб олган эди.
Ҳансираганда нафаси чақалоғига озор бермасин учун, осмонга қараб нафас оларди. Қуваётганлар бениҳоя яқинлашдилар. Сабринисо қаршисидан чиққан қандайдир кўпқаватли уйнинг ичига кириб кетди. Зиналардан тепага кўтарилди.
Бу уй йигирма йиллар олдин инглиз томонидан қурилган, бироқ  ҳудудда яшаш қийин бўлганлиги учун шу атрофдаги пулдорлардан бирига сотиб кетилган эди. Пулдор эса камбағалларга уйни ижарага берди. Чунки сув муаммоси, қайноқ шамол яшашни қийинлаштиради.
Инглизлар қандай режа билан бу уйни қургани номаълум, бироқ юзлаб камбағаллар бошпанали бўлиб қолди. Кўча-кўйда, ахлатхоналарда, иссиғу совуқда хорланиб яшагандан кўра, имкон бўлса, шу уйнинг қайсидир ҳужрасини макон тутиш қулай эди. Уй деразаларининг кўпида ойна йўқ, деворлари сувалмаган, кўримсиз эди. Охиригача қурилмаган бино эди чунки.
Уйда яшовчилар шовқин-сурондан безовта бўлиб, деразалардан бошларини чиқардилар. Кўпчилик жон аччиғида бола қучоқлаб қочаётган аёлни кўрди, девдай-девдай одамлар бир аёлни қувиб келаётганига ҳам аксар яшовчилар гувоҳ бўлишди. Лекин ҳеч ким эътибор бермади. Кимдир ачингандек бошини лиқиллатди, кимдир лабини буриб қўйди, кимдир умуман таъсирланмади.
Сабринисо зинадан тепага кўтарилди. У қандай кўтарилганлигини кейинчалик умуман эслай олмади. Лекин бинонинг томига чиқиб олгани аниқ ёдида. Аёл бино томида у ёқдан бё ёққа зир югураркан, бироз ўтмай қуваётганлар ҳам томда пайдо бўлишди. Сабринисо улардан қочиб, томнинг четига бориб қолди.
Қуваётганларнинг силласи қурибди. Тўққиз киши экан. Ҳаммаси қорни осилган, қора, мўйловдор, сочлари бетартиб, кийимлари ўзига ярашмаган, ғалати одамлар эди. Улар аёлнинг чорасиз қолганлигини кўриб, нафас ростлагани тўхташди. Букчайиб, таззасини ушлаб, нафасларини ростлаган бўлишда ва Сабринисо томон келишди.
– Қаёққа қочаётгандинг? Шу ергами? – деди қизил ва кенг, ярашимсиз кийиниб олган биттаси. Унинг пешонасига бармоқдай қалинликда уч қатор оқ бўёқ тортиб қўйилган.
– Сен энди мусулмонсан-да! – деди яна бири. Қолганлари негадир хохолашди.
– Бу том кўпчилик эркакларнинг бир муслима билан бўлажак ишқий яқинлигига гувоҳ бўлажак! – деди яна бошқаси.
– Агар бу бизга ёқса, сени тирик қолдирамиз, – деди яна бири. Улар Сабринисодан беш қадам нарида ярим айлана бўлиб уни ўраб олдилар.
– Болангни шу томдан пастга улоқтирсак, парчаланиб кетади! – қизил кўйлаклиси таҳдид қилди.
– Ўз ихтиёринг билан бизга ишқ ўйини кўрсатарсан! Биз ҳиндий қизларини яхши биламиз, муслималарни эса билмаймиз! – деди бири беҳаёларча.
– Суйилма! Энди билиб оламиз! – дакки берди бошқаси унга.
Улар шу туришларида шоқолдан зарра фарқ этмасдилар. Сабринисо одам қиёфасидаги ва гапирадиган ҳайвонларга нафрат ила қаради-да, осмонга юзланиб нидо қилди:
– Ё Аллоҳ! Ё Арҳамар Роҳимийин! Ё Аллоҳу Карийм! Ё Аллоҳу Ҳафийз! Ё Аллоҳу Насийр! Ё Аллоҳу Салаам!
Аёл боласини янаям қаттиқроқ қучоқлади ва пастга қараб бор кучи билан ўзини отди. Одам нусхасидаги ваҳшийлар донг қотдилар.
Сабринисо бино томидан пастга неча сонияда етиб келганлигини билмайди. Балки бу кўзни юмиб очгунча содир бўлгандир! Бу учиш эди.
Валийлар ҳақидаги маноқибларда ёзилишича, Жалолиддин Румий бола эканида ўртоқлари билан томдан томга сакраш ўйнардилар. У замонда томлар лойдан бўларди. Кўкламда том устида лолақизғалдоқлар очиларди. Уйлар одамларнинг қалби каби хокисор эди. Одамлар томни баланд қилиб, кибр талашмасдилар. Шундай қилиб, Жалолиддин Румий олти яшар болакай, ўртоқлари билан у томдан бу томга сакраб юришаркан, ким узоқроққа сакраш баҳси бошланди. Ҳар бир бола сакраб, ўзининг чаққон ва чапдастлигини мақтанаркан, олти ёшли Жалолиддин: “Сизлар уйларнинг томига сакранг, мен эса осмоннинг томига сакрайман!” – деди-да, тепага сакраб, кўздан ғойиб бўлди. Ривоятда айтилишча, қий-чув кўтарилди. Бир лаҳзадан кейин Жалолиддин томга қайтиб тушди. Ранги оқариб кетган, ҳуши ўзида эмасди. Бу қанчалик ҳақиқат – Аллоҳ билгувчи. Аллоҳ ўз валийларига каромат беришлари айни ҳақиқат. Юсуф алайҳиссаломнинг бегуноҳлиги ҳақида гувоҳлик берган ҳам бешикда ётган чақалоқ эди. Исо алайҳиссалом ҳам йўргакда ётиб, оналари Марямнинг маъсума, афифа эканлигини гапирган эдилар. Аллоҳ пайғамбарларини ана шундай ҳориқул одот мўъжиза билан неъматлантиргани каби ўз валийлари, солиҳ қулларини кароматлар билан сийлаб қўйиши жуда осон. Шундай экан, Жалолиддин Румийнинг олти ёшлигида самога сакрайман, дея даъво этгани ҳамда бир сакраб ғойиб бўлгани ҳақидаги хабарлар рост бўлса ҳам, ажабланарли жойи йўқдир.
Сабринисо баланд бино томидан Аллоҳга нидо қилган кўйи сакраркан, унинг қалбида ўз жонига қасд қилиш хаёли йўқ эди, унда Иймон ва Иффатини сақлаш нияти бор эди, холос. У томдан гўё парвоз этди. Тушган жойи... кир ёйиладиган арқонлар бўлди.
Пастда аёллар орасини ярим қулочдан қилиб, узун-узун арқонлар боғлаган эдилар. Бу арқонлар ювилган кирлар билан тўла эди. Фарзандини кўксига босган Сабринисо шу арқонлар устига келиб тушди. Тушди, десак, бироз қўполроқдир, Валлоҳи, у фаришта янглиғ бу арқон устига қўнди. Ҳа, қўнди. Арқонлар оҳиста эгилди, Сабринисо оёғини ерга қўйиб, тик туриб қолди. Боласининг юзига юзини босиб, нафассиз ҳолда бир он туриб қолди. Кейин чуқур нафас олиб: “Субҳаналлоҳ!” –  деди. “Субҳаналлоҳ!” – дедию, ҳеч нарса бўлмагандек юриб кетди.
Сабринисо кейинчалик айтадики, ҳаёти давомида бу парвозда туйган шавқни, ҳаловатни қайтиб топмади. Чунки бу парвоз Аллоҳнинг ҳифзи эди унинг учун. Бу парвоздан кейин мўмин йиқилмасликни, Аллоҳга қатъийроқ суянишни ўрганади, табиий.
Шу оқшом Сабринисо тунни шаҳарнинг энг овлоқ жойида боласини қучоқлаб ўтказди. Энди у боласини боқиши, жонини сақлаши, эрининг ҳам ҳолидан хабар олиши ва, энг муҳими, шариат истиқоматини сақлаши керак эди.
Шу оқшом Сабринисонинг қалбига шундай ўйлар, туйғулар келдики, уларнинг ҳаммасини сўзга ўгириб тақдим этиш имконсиз. Лекин баъзиларини ифодалаш мумкин.
“Аллоҳим, мени сақлаганинг – менга марҳамат кўрсатганинг учун Сенга ҳамд, мақтовларим бўлсин! Сен менга бу қадар раҳмат кўрсатмаганингда ҳам, мақтовга, ҳамдга лойиқ бўлган Зотсан! Сен ўз сифатларинг, Борлигинг, Вожиблигинг билан ҳар қандай эҳтиёждан холи бўлган Зотсан! Аллоҳим! Иймон ила неъматлантирдинг! Аллоҳим! Ислом ила ҳаётимизга маъно бердинг! Аллоҳим!..
Бу қандай яшаш бўлдики, аҳли Ислом учун Ер юзи бу қадар тор бўлди?
Аллоҳим, бу қай сабабданки, муслима бўлганим учун мени шайтон қуллари хорлашни истадилар. Бизга ҳеч қандай ҳимоя йўқми? Мусулмонни куфр аҳли бу қадар хорлашига сабаб недир? Қалбимиздаги изтироблар, бошимиздаги синовлар Сендандир, Роббимиз! Биз қандай гуноҳларга йўл қўйган эдикки, мусулмонлар бу қадар хорликка маҳкум бўлдилар?! Биз ана шу гуноҳларимизни тушуниб етсакки, Ислом туфайли Ер юзида хорланмасак! Асли, Ислом бизни азиз этмоғи лозим, лекин у бизни азиз этмаяпти... Демакки, биз Исломга тўкис амал қилмадик... Демакки, Аллоҳга етарли қуллик қилмадик... Ва хорликка, зиллатга, залолатга чўкдик...”
Уйдан чиқмаган, оддий хонадоннинг бир бекаси бўлган аёлнинг хаёлида бу каби фикрлар айланиши нечоғли ҳақиқат?
Бу фикрлар кимлар учундир эриш туюлиши мумкин. Лекин Аллоҳнинг Ўзи ўлим ва ҳалокатдан сақлаб қолгач, банданинг қалбида футуҳ – ҳақиқатлар сари очилиш содир бўлиши ўта табиий.  Инсон ҳаётида шундай воқеалар бўладики, умрни беихтиёр икки қисмга ажратишга эҳтиёж туғилади: ғафлатда ўтган вақт ҳамда изтироб уйғотгач, бедорликда кечган ҳаёт.
Бедорлик бутунича изтиробдан иборат. Буни моддият аҳли ҳис этмайди. Моддият аҳли учун қориннинг тўла бўлиши ва баданнинг турли рангли латталар билан ёпилиб туриши ёхуд очилиб туриши муҳим. Шунингдек, шу ҳолга бошқаларнинг ҳасад билан қарашлари ҳам заруратдир улар учун. Аллоҳ олдидаги масъулиятини ҳис этмайдиган бандалар ҳаёт мақсадларини ўта содда ва жўн кўрадилар.
“Қорним тўқ, устим бут, таним соғ, тинч яшаяпман – менга бошқа нима керак?” деб ўйлайдиган тоифанинг миясидаги бу хаёлни ҳайвонларнинг миясидан ҳам топиш мумкин. Бу хаёл ҳайвонларнинг миясида инстинкт тилида ифодаланади, холос.
Расулуллоҳ соллаллоҳу алайҳи ва саллам ва саҳобалар қорин тўйдириш учун курашмаган эдилар. Улар Аллоҳнинг розилиги, Аллоҳнинг муҳаббати учун жон олиб, жон беришди. Акс ҳолда, Пайғамбаримиз соллаллоҳу алайҳи ва саллам билан бирга мислсиз очлик ва машаққатга чидай олмасдилар. Улар матонат билан сабр этдилар.
Қалби Аллоҳ билан боғланган одам умрбод жангчига айланади. Бу жангчи кофирларга қарши курашишдан аввал ўз нафси билан, шайтон билан курашади. Бу кураш ўлимга қадар тўхтамайди. Нафс ва шайтон билан курашаётган мўмин бу икки душмандан Иймонини ҳимоя этади. Муҳаббатни, садоқатни, шижоатни ҳимоя этади.
Қадим донишмандлар ҳам шоҳидлик берадиларки, инсон умрининг осойишта ўтган қисмларида жозиба йўқдир. Илму маърифат, жангу жадал, ишқу муҳаббат, дўстлик ва ухувват умрнинг осойишта ўтишига йўл қўймайди. Бу неъматлар умрни тирилтиради. Умрни яшатади. Буюкларни буюклаштирган имтиҳонлар, синовлар, мусибатлар эди. Улар ҳар бир синовдан ғолиб бўлиб чиқишаркан, маънавий оламларида, руҳоний дунёларида улкан хазиналар билан одамзод кўз ўнгида намоён бўлганлар. Кайфу сафо, еб-ичишдан иборат умрларда на файз, на ғалабалар бор. Уларда, ҳатто, мағлубият ҳам йўқдир.
Сабринисо аёл боши билан улкан мусибатни бошидан ўтказди. У энди аввалги заифа эмасди, ҳуркак бир аёл эмасди. Жонини ўртага қўйиб, курашга чиқа оладиган бир Иймон соҳибаси эди.
Тонг отгач, Сабринисо чақалоғига кўкрак тутса-да, сут келмаётганини билди. Чунки икки кунки туз тотмагач, сут қаердан бўлсин! Озод қорни очиб, йиғлади.
Сабринисо ўзи турган кўча бўйлаб, юриб кетаркан, одамлар кўринмаётганидан ҳайрон бўлди. Балки, кўринмагани яхшидир!
– Боланг нега йиғлаяпти? – хитоб ҳиндийча янгради. Сабринисо қаради: кекса ҳинд аёли бир хароба ҳовли эшигида унга гапираётган эди. – Бу ёққа кел-чи, қизим. Вой бў! Сенга нима қилди? Нега ҳамма ёғинг чанг? Мусулмонмисан? Худойим-а! Эшитдим! Шаҳарда катта тўполон бўлибди! Сен бу ерга қандай келиб қолдинг! Бизнинг жоҳил эркакларимиз, баъзи ярамас хотинлар ҳам мусулмонларни ўлдирамиз, деб шаҳарга кетишган. Мен сенга ёрдам бераман, қўрқма! Уйимга яшириб кўяй, келақол.
Сабринисо иккиланиб қолди. Кампир сидқидилдан гапираётгандек эди... “Таваккал!” – деди у томон юрди.
– Жоним қизим, қўрқма! Кел, – кампир Сабринисони эргаштириб, ҳовлига кирди. Ҳиндлар бобурийлардан таъсирланиб, уйларининг атрофини девор билан ўрашни ўрганишганди.
Кампир меҳрибон чиқиб қолди. Унинг тўрт хонали уйи бор экан.
– Мен қисирман, – деди кампир Сабринисога егулик келтириб. – Бу гапдан уяладиган, хафа бўладиган жойим йўқ. Худо бермади-да. Чолим катта одам эди. Бошқа бир хотин олди. Ундан кўп фарзанд кўрди. Мени ҳам ўз ҳолимга ташлаб қўймади. Шу ҳовлини олиб берди. Йўқса, уйга эга бўлиш осонми, қизим? Тирикчилигимни қилиб, ғимирлаб юраман. Мен мусулмонлар маҳалласида катта бўлдим. Мусулмонлардан кўп яхшилик кўрдим.
Кампир дадил гапираркан. Лекин  мусулмонлар мавзусидан сўз очиб, овози ҳазин тортди.
– Сен бизни кечир, қизим... Қари бошим билан қўлимдан нима келади? Буюк Шивага дуо қилишдан бошқа ишим йўқ. Сизларга қилинаётган бу зулмга рози эмасман...
... Сабринисо хоҳласа ҳам, хоҳламаса ҳам, шу ерда бир муддат қолишга мажбур бўлди. Кампир Сабринисонинг хулқи, меҳнаткашлиги, эрталабдан ярим тунгача тинмаслигини кўриб ҳайрон қолди. Сабринисо ҳар тонг фажрдан аввал таҳажжуд ўқир эди. Узоқдан узоқ дуо қилиб, Аллоҳдан нажот сўрар эди.
Кампир кам уйқу – Сабринисонинг жойнамоз устидаги ибодатига маҳлиё бўлди. Ичида Ислом ҳақида кўпроқ билиш истаги кучайиб борди. Кампир қизлик пайтида отасидан қатъий насиҳат эшитган: “Мусулмонлардан узоқ бўл! Узоқ бўла олмасанг ҳам, уларнинг динига қизиқма!”
Ҳиндлар ва мусулмонлар ёнма-ён яшаркан, улар орасида кўп баҳслар бўларди, Ислом олимлари ўз динларига одамларни ошкор даъват этолмасдилар, бу мумкин эмасди. Шу боис, кампир Исломни сиртдан биларди.
Кунлар ўтгани сайин кампир Сабринисога боғланиб қолди. Сабринисо кўчага умуман чиқмасди, кампирнинг ўзи кўчадаги ҳамма ишни битиради: бозорга боради, сабзавотлар келтиради, биргаликда тиккан, тўқиган кийимларини сотади.
Уч ойлардан кейин шаҳар тинчланди. Ҳукумат вазиятга эътибор қаратди, чунки хорижий давлатлар, ташкилотлар бўлиб ўтган қатлиомни қатъиян танқид қилишди. Ҳукумат бу ишдан жуда яхши хабардор эди. Чунки бу ишни ташкиллаштирган кучлар ҳукумат ичида фаолият юртишади. Ташқи босимлар сабабли улар Аёдҳияда содир бўлган тартибсизликлар юзасидан “текширув” белгилашди. Мусулмонларга қарши чиқишларни камайтиришди. Бир қадар хотиржамлик ўрнатилди. Мусулмонлар кўчага бемалол чиқишларига, тирикчилик қилишларига рухсат берилди.
“Текширув” натижасида бетартибликни мусулмон радикаллари чиқаргани “асосланди”. Ҳукумат бундан кейин бундай кўнгилсизликларни такрорланмаслиги учун бор кучини сафарбар қилишга ваъда берди. Шу воқеалар жараёнида Сабринисо қамоққа боришга жазм этди. Кампир “Йўқ!” – деб туриб олди.
– Ота-онам, қариндошларим... Эрим... Уларнинг аҳволини билишим керак... – деди Сабринисо. – Қирғинда улар омон қолдишми, йўқми, билмайман...
Кампир Сабринисо билан бирга борадиган бўлди.
Кўчага чиқишди. Сабринисо Озодни қучоқлаган кўйи юраркан, бегона оламга келиб қолгандек ҳис этди ўзини. Қалби бу жойлардан олисларга кетишни истади. Шу кўчалардан нафаси тиқилиб югургани, ваҳшийликлар, қонхўрликлар беихтиёр хотираси қатларидан уйғониб, кўз олдига чиқа бошлади. Кайфияти тушиб кетди. Ҳар бир ҳинд унинг кўзига манфур қиёфада кўринди.
“Астағфируллоҳ!” – деди ичида Сабринисо.
Қамоққа етиб келганларида кун тиккада эди.
– Хўжа Али суд қилинди, йигирма йилга қамалди, – деди қўрслик билан соқчи. – Гужаратдаги қамоққа юборилди. Мана манзили. Эрингни ўша ердан топасан. Агар тирик бўлса.
Кампир “Вой Худойим! Бу қандай адолатсизлик!” – деди куйиб. Сабринисо индамай манзил ёзилган қоғозни олиб, соқчига бир оғиз ҳам гапирмай ортга бурилди.
Бобурийлар маҳалласи деярли ёниб кетибди. Кўча ҳувиллайди. Одамлар кўринмайди. Масжидларнинг баъзиларини қисман тиклашибди. Сабринисо ўз уйига келди: ўтган вақтда ҳеч ким қарамабди. У харобанинг ичига киришга ўзида куч топмади. Куч эмас, истак ҳам йўқ эди.
– Қандай замонларда қолдик! – дерди оҳ тортиб кампир.
– Гужаратга кетаман! – Сабринисонинг қарори қатъий янгради.
– Қачон? – сўради кампир.
Сабринисо саволдан ажаблангандек қаради:
– Ҳозир, – деди хотиржам.
– Пиёда кетасанми?
– Албатта, Аллоҳим хоҳласа, етиб бораман.
– Жон қизим, – деди йиғламсираб кампир Сабринисонинг елкасидан қучиб. – Бугун уйимда меҳмон бўл. Айтажакларим бор... Эртага кетишинг мумкин.
... Кампир бисотини очди: борини Сабринисонинг пойига қўйди. У йиққан-терганини ҳадя қилди.
– Динингга жуда муҳаббатим тушиб қолди, – деди охири. Сабринисо жуда хурсанд бўлиб кетди:
– У ҳолда... Исломга киринг! – деди.
Кампир тараддудга тушди. Бошини қуйи солиб ўйга толди. Сабринисо кампир томонга бироз сурилиб сўз бошлади:
– Она, – деди меҳр билан. – Аллоҳ ўз бандаларига доимо меҳрибон. Мен илм соҳибаси эмасман. Лекин динимни ўзим учун биламан, Алҳамдулиллаҳ. Менинг диним бутун инсоният учун ягона нажот эканлигини ҳам, шубҳасиз, яхши биламан. Сиз менга жуда кўп яхшиликлар қилдингиз. Сизга бу яхшиликларингизни қандай қайтарсам, деб ўйлаб турган эдим... Сиз учун тақдим этишим мумкин бўлган ягона жавоб яхшилиги Исломга даъватдир. Аллоҳ марҳамат этса, қалбингиз  Ўз динига очиб қўяди. Мен шуни Сизга тилайман.
Кампир бошини кўтарди:
– Мени кечирасан, қизим... – деди ҳазин жилмайиб. – Кечирасан... Лекин динингга муҳаббатим баланд бўлгани билан уни ҳозир қабул қила олмайман...
– Қабул қила олмайсиз? Нега?! – деди Сабринисо астойдил куйиниб.
– Чунки... – деди кампир ўйланиб. – Бу мусулмонларга бўлаётган зулм ёки босим сабабли эмас, мен ёшимни яшадим, ошимни ошадим. Қўрқадиган ҳеч нарсам йўқ. Ҳаётнинг ҳамма жиҳати билан юзлашдим. Мен ота-боболарим эътиқод қилган ҳиндийликдан воз кеча олмайман...
– Ахир... – деди Сабринисо. – Ахир... у йўл ботил-ку! Сиз ҳидоят остонасидасиз. Ҳақ ва ботил ажралиб турган паллада қандай қилиб ботил тарафда қолиш мумкин! Сиз сиғинаётган ҳайкаллар Аллоҳга ширк келтиришдир. Бу иш куфрдир. Ахир, қандай қилиб худолар шу қадар кўп бўлиши мумкин?! Индра, Браҳма, Рам, Кришна, Ганеша... булар жуда кўп. Ҳар бирига алоҳида ибодат, алоҳида қурбонлик... Шунча риёзатингиз учун охират диёрида сизга ҳеч нарса берилмайди. Рўзалар тутасиз, назрлар қиласиз. Лекин бу ишдан сизга манфаат йўқ. Олам иши бу қадар саноқсиз маъбудлар қўлида бўлиши мумкин эмас. Аллоҳ таоло – оламларнинг Роббиси, ягона, якка Илоҳ. Унга қудратда ҳеч ким тенг келмас. Сиз чақмоққа, филга, сигирга, қуёшга биттадан маъбудни бириктириб қўйгансиз. Масъул, деб ҳисоблайсиз. Ахир, илоҳ дегани шу қадар заиф бўладими? Илоҳ дегани ўзига шерикни раво кўрадими? Илоҳнинг сифатига бундай чекланиш тўғри келмайди. Илоҳ оламдаги ҳамма нарсани идора этади. Ҳамма нарсани иҳота қилади. Унинг илми, ҳикмати, қудрати ҳамма нарсадан устундир. Илоҳ ҳар бир ишга Қодирдир. Бу Аллоҳдир. Унинг ўхшаши йўқ. Мисли йўқ. Тенги йўқ. Аллоҳ ҳеч нарсага ўхшамайди, ҳеч ким, ҳеч нарса Аллоҳга ўхшамайди. Сизнинг ҳайкалларингиз эса инсон тасаввурининг ва шайтон васвасасининг ҳосили. Унда илм, ҳақиқат йўқ! Сиз эътиқод қилаётган дин асл Тавҳиднинг бузилган шакли. Ширк аралашган шакли. Шунинг учун кўп динларда, хусусан, ҳиндийликда ҳам Исломга уйқаш ўринлар учрайди. Аллоҳ Ислом билан инсонларни тўғри Иймонга, ҳидоятга йўллаб қўйди, зотан.
Сабринисо кўп гапирди. Гапини тугатиб, савол назари ила кампирга қаради.
– Йўқ... Ичимдаги бир куч мени ўз динимда ушлаб турибди... – деди кампир ва ниҳоят.
Сабринисо уни тушунди:
– Майли... – деди ҳазин бўлиб. – Сизни мажбурламайман. Мажбурлашга ҳаққим ҳам йўқ. Ҳақни етказаман, кифоя. Ҳидоят қилса, Аллоҳ ҳидоят қилади... Бандаси эмас.
... Тонгда Сабринисо кампир билан хайрлашди. Чақалоғини елкасига авайлаб бойлаб олди. Кампир берган юкларни қўл аравага юклаб, секин судраб кўчага чиқди.
– Сизни Аллоҳга омонат қилгим келади, – деди ўкинч  ила. – Лекин Аллоҳга инонмасангиз, нима қилай? Исломда бўлмаган инсонга тиланиши мумкин бўлган ягона тилак: Аллоҳ сизни ҳидоятласин!
Сабринисо йўл олди. У қанча вақтда, қандай Гужаратга етиб боришини билмайди, аммо етиб боришига, эрини топиб, унга ғамхўрлик қилишига амин. Чунки у Аллоҳга тинимсиз дуо ила ёлвормоқда.
Сабринисо беш дақиқалар юриб, кампирнинг кўчасидан бироз узоқлашганда ортидан “Сабринисо!” – деган овозни эшитиб тўхтаб, ўгирилди. Кампир югургудек бўлиб келар эди. У бироз вазнли бўлгани учун ҳаллослаб қолгани шу ердан ҳам билинди. Сабринисо кампир томонга қараб қадам босди.
Эллик қадамлардан кейин кампир билан юзлашди.
– Сабринисо... – деди кампир. Унинг ажинли пешонасида тер томчилари қалқиб турарди. Сариси елкасига тушиб қолган, оқ сочлари эса бироз ёйилибди. Кампир Сабринисонинг елкасига қўлини қўйди. – Жон қизим... Сен гувоҳ бўл! Сен гувоҳ бўл, дедим. Мен Исломни қабул қиламан. Гувоҳ бўл, жон қизим!
Кампир шундай дедию, ерга ўтириб йиғлади. Сабринисо тезда унинг ёнига тиз чўкди.
– Йиғламанг, она... Йиғламанг! – деди кампирнинг бўйнидан қучиб. – Аллоҳим қалбингизни Ўз динига очиб қўйгани рост бўлсин! Айтинг: Ашҳаду ан лаа илаҳа иллаллоҳ!
– Ашҳаду ан лаа илаҳа иллаллоҳ!..
– Аллоҳдан бўлак ибодатга лойиқ Зот йўқ, деб гувоҳлик бераман!
– Аллоҳдан бўлак ибодатга лойиқ Зот йўқ, деб гувоҳлик бераман!
– Ва ашҳаду анна Муҳаммад абдуҳу ва расулуҳ!
– Ва ашҳаду анна Муҳаммад абдуҳу ва расулуҳ!
– Ва Муҳаммад соллаллоҳу алайҳи ва саллам Аллоҳнинг бандаси ва элчисидир, деб гувоҳлик бераман!
– Ва Муҳаммад соллаллоҳу алайҳи ва саллам Аллоҳнинг бандаси ва элчисидир, деб гувоҳлик бераман! – дедию, кампир йиғлаб юборди. Юзини беркитиб елкаси силкиниб йиғлади.
– Онажоним! Сиз менинг онамсиз! – деди меҳри товланиб Сабринисо. – Сизни ҳидоятга йўллаган Аллоҳимга ҳамд бўлсин!
Икки аёл бироз йиғлашганларидан кейин, овуниб ўринларидан турдилар.
– Қизим, сен Гужаратга бор! Аллоҳим ёрдамчи бўлсин! Золимларнинг жазосини Аллоҳнинг Ўзи берсин! Мазлумларга нажоткор бўлсин! – деб дуо қилди Онахон.
– Амийн! – деди Сабринисо.
– Мен ҳамма ишларимда ҳайкаллардан, бутлардан, санамлардан ёрдам сўрар эдим. Энди якка Аллоҳга сиғинаман, фақат Ундан ёрдам сўрайман! Ҳар бир ишимда, ҳар бир нафасимда Унинг амрига суянаман! Сени дуо қиламан, – деди Онахон. – Тезда намоз ўқийман. Шариатга бўйсунаман, қизим.
– Аллоҳим ёрдам берсин! Аллоҳга омонат бўлинг! – деди сидқидилдан Сабринисо.
Сабринисо йўлида давом этди. Ҳозир гўё унинг қаноти ўсиб чиқди. Ҳозир у жуда бахтли эди. Ортидан дуо ила қолаётган муслима учун, Аллоҳнинг унга  бу оғир кунларда ёғдириб қўяётган неъматлари учун Роббисига қандай шукур қилишни, қандай ҳамд айтишни билмасди. Қалбининг ич-ичида бир нидо қуёшдек нур сочаётган эди: “Субҳаналлоҳ! Валҳамдулиллаҳ! Ва лаа илаҳа иллаллоҳу Валлоҳу акбар!”
        </item>
        <item>
            Бу зиндон ўрта асрлар услубида қурилган: ўн қулоч чуқурликда, пастга бир киши сиғадиган тик зина билан тушилади. Зиндоннинг зулматига кўзлар кўниккан.
Асосийса, сув бор. Қувур тортилган. Жўмрак. Сувдан ичиш, ювиниш мумкин. Ҳожат учун ҳам шароаит бор. Нажосатни ювиб юбориш чораси ўйланган.
Бу ерда икки маҳбус: бири ёши юздан ошиб кетган чол. Соч-соқоли оппоқ. Елкаси букчайган бўлса-да, суяги йирик эканлигини билиш қийин эмас. Соқоли узун, кўксини қоплайди. Эгнида жандага айланган, ранги униққан кийим. У Хитой ҳукуматининг ҳурматига сазовор бўлган шахс. Шунинг учун, айнан шу зиндонда. Қариянинг хизматида ёши қирқни қоралаган яна бир маҳбус. У ашаддий қиморбоз бўлган. Албатта, зиндон маъмурияти қария қийналмасин, дея бу хизматчини тайин қилмади. Бошқа мақсадда бу қиморбозни махсус зиндонга туширишди. Бу ҳақда кейинроқ билиб оламиз.
Қариянинг исми Ҳақназар, қиморбознинг исми Абдуссамиъ. Унга Ҳақназар ота шу исмни берди. Бунинг ҳам тарихи бор.
Бу тур зиндонлар ҳамма жамлоқда учрайди. Одатда, бу жойларда сақланадиганларнинг сони ўн нафардан ошмаслиги лозим. Чунки бу зиндонлар енгиб бўлмас маҳбусларнинг макони. Бу маконга ҳукм қилинганлар ўз маслакларидан қайтиб, таслимият келтирса, ёруғликка чиқаришлари мумкин ё умрбод шу ерда яшайди.
Ўн беш кун олдин бу зиндонга яна бир маҳбус келтирилди. У чала ўлик эди. Баданида соғ жойи йўқ: товонидан пешонасига қадар кўкариб, қорайган, нафас олиши сезилмайди, юзи қонга беланган…
Соқчилар уни зинадан пастга думалатишди. Абдуссамиъ базўр ушлаб қолди. Ҳақназар ота билан маҳбусни ювинтиришди.
Маҳбус – Абдуллоҳ Ёрқин эди. Ҳақназар ота Абдуллоҳни текширди: ажабки, суяклар синмабди. Бироқ у анча муддат беҳуш ётди. Меҳмоннинг ҳолатига қараб, унинг зулм кўрганини англаш қийинмасди.
Абдуллоҳ ҳушга келди. Ўзини кутиб олганлар билан танишди...
Абдуллоҳ беш йил шу зиндонда қолди. Зиндондаги ҳар бир кунни тасвирлаш, икир-чикирларигача айтиб беришнинг қизиқ жойи йўқ. Абдуллоҳ жамлоқ ичида жазо ўтаганида биз у ердаги воқеаларни ҳикоя қилсак, одамни ўзига жалб қилган бўларди, чунки у ерда ҳар куни минглаб бахтсизликлар содир бўлади: мусулмонларни ўлдиришади, кимдир нимадир ўғирлаб, қўлга тушади, янги маҳбуслар келади, конга ишга олиб чиқишади, ер тагига мажбуран киритишади, юзлаб маҳбуслар тупроқ остида қолиб кетадилар, қор-ёмғир демай, жуда оғир меҳнатларга мажбурлайдилар: зовур тозалашади, тўқайларни кесишади, ботқоқларни қуритишади, бошқа юртларда биргина тугмачани босиш билан бажаралидиган ишларга минглаб одамларни жалб этадилар...
Инсонлар ўз қадр-қимматларини унутиб қўйганлар, ҳаёт кул ранг тусга кирган. Буришган башаралар, ҳўмрайган турқлар, охири кўринмайдиган ғийбатлар... Биргина маҳбуслар эмас, жамлоқ соқчилари ҳам бу жойларда ишлашдан безор: улар ўзларини маҳбуслардан фарқ қилмасликларини яхши билишади.
Бу кунларнинг охири кўринмайди, гўё. Мазлумлар ўз бошлари устида турган золимга боқадилар: Хитой!
Хитой давлатининг қудрати маълум-ку! Демак, зиндонда умрбод қолиб кетишга мажбурдирлар! Бу хаёл заиф қалбларни қўрқувга солади, кўпчилик ўз иймони ва эътиқодини сотади, золимга хизмат қилсам, озодликка, нажотга эришаман, деб хаёл қилади.
Оғриқдан оламни тутган фарёдлар, қалбларни эгаллаб олган зимистон, хаёлларни занжирлаган қуллик, аччиқ аламга эврилган ҳаёт миллионлаб инсонларни таги кўринмайдиган жарликка улоқтирган.
Улар кимдан нажот кутишни билмайдилар, гоҳо. Шайтон золимларнинг ўчоғидаги оловга қараб пуфлайди, шикаста қалбларни парчалаб, уларни абадий азобга гирифтор этишни истайди.
– Менинг отам – Ҳаққулибекдир. Милодий ўн тўққизинчи асрда Хитойдан мустақил бўлган Еттишаҳар давлатининг асосчиси Ғозий Муҳаммад Ёқуббек Бадавлатнинг ўғлидир у. Ғозий Муҳаммад Ёқуббек Бадавлат Қўқон хонлиги таркибидаги Пискент вилоятида туғилган. У моҳир саркарда, эътиқодли инсон эди. У Ислом дини учун, мусулмонлар учун, уммат ҳимояси учун кўксини қалқон қилиб чиққан буюк шахс бўлган. Ҳаққулибек Ёқуббек Ғозийнинг кенжа фарзанди, мен эса Ҳаққулибекнинг кенжасиман. Бобом Хитой давлатига қарши урушди. Мусулмонлар учун, Ислом учун жанг қилди. Хитой бобомни енга олмади. Кучи етмади! – Ҳақназар отанинг ҳикояси шундай бошланди. У Абдуллоҳга яқин тарих сирларини очди. – Бироқ хоинлар бобомни заҳарлашди... Ёқуббек Ғозий Туркия султонига элчи юборди, Англия қироличаси билан алоқа боғлади, дунёнинг барча қудратли давлатлари билан тенг даражали мулоқотга киришди. У лашкарни мустаҳкамлаб, давлатни оёққа қўймоқ учун кўп интилди. Бироқ Ислом қувватдан кетган эди, Абдуллоҳ. Мовароуннаҳр давлатлари кофир ўриснинг қўлида қўғирчоқ бўлди, Турк султонлари эса тинимсиз алмашар эдиларки, бу Ислом оламининг ягона таянчи емирилиб бораётганидан далолат эди. Агар эътибор берсанг, охирги икки юз йилда бутун куфр дунёси бирлашиб, Ислом дунёсини ерга йиқитмоқ учун курашди. Расулуллоҳ соллаллоҳу алайҳи ва саллам қўйиб кетган пойдевор устига терилган ғиштларни бирма-бир сочдилар, синдирдилар. Ислом иморатини ер билан яксон қилиб, унинг эшикларини майдаладилар, деразаларини ёқдилар, пойдеворига қадар етиб келдилар. Пойдеворни эса йўқотиб бўлмайди, ҳабибимиз Муҳаммад соллаллоҳу алайҳи ва саллам қўйиб кетган бу пойдеворга ҳеч ким шикаст бера олмас, зотан! Бу пойдевор – Қуръон ва суннатдир.
Кофирлар пойдеворни йўқотиш тугул, жойидан силжита олмасликларига иқрор бўлганларидан сўнг, унинг устини тупроқ билан ёпишга киришдилар. Бу ишни улар – санъат ниқоби остидаги шайтоний ўйин-кулгулар, кўнгилхушликлар;
спорт номи билан аталган қиморлар – футбол, баскетбол, бокс...
ва одамларнинг пул учун, шуҳрат учун, бошқа ҳеч қандай сабабсиз бир-бирларини уриб ўлдиришлари;
саноғи ва адади кўринмайдиган маишатлар;
беҳаёликлар, ҳирс ва шаҳват қуллигига даъват қилиш;
ошкора фаҳш, ошкора луттибозлик;
гуноҳларни ҳуқуқ ўлароқ тақдим этиш воситасида амалга оширдилар.
Мусулмонлар омматан бу ҳийлага алданиб қолдилар.
Аслида, қўлида қуроли бўлмаган мусулмонни, бутун дунёнинг қуролини йиғиб келса ҳам, кофир енга олмайди.
Мусулмон ўз иймонига терс ишни қилган нуқтадан бошлаб кофирнинг ҳужумисиз ҳам мағлубиятга учрайди. Шармандаларча асир тушади. Бизнинг аҳволимиз шундай кечди.
Мусулмонлар Ер юзига Исломни фатҳлар ила тарқатдилар. Аллоҳ йўлида жиҳод қилиб, залолатдаги одамларни Аллоҳнинг динига киритдилар. Чунки Аллоҳнинг амри, Расулуллоҳ соллаллоҳу алайҳи ва салламнинг йўллари шу эди.
Ислом Ер юзига туширилди. Аллоҳ Ер юзини мусулмонлар учун ҳужжатлаштириб берди. Аллоҳ мусулмонларга Ер юзини забт этиб, Исломни жорий этишни буюрди. Бироқ мусулмонлари буни унутдилар. Улар ўзларининг коинот ичидаги мавқеларини ёддан чиқардилар.
Улар Олам ишининг низомини юритишлари лозим эканлигини фаромуш қилиб, ярим коса овқат билан тўладиган қориннинг ичига қамалиб олишди.
Уларга жон фидо қиладиган аёлларнинг пойига тиз чўкдилар. Оёқлари остида зарра қадар топа олмайдиган бойликларга муккасидан кетдилар. Аллоҳ бизни шунинг учун жазолади.
Ўйла: сенга отанг бир уйни ҳадя қилса, шу уйда сен, болаларинг, авлодларинг яшайди, уни ҳимоя қил, дея амр қилса, сен нима қиласан? Аввало, уйнинг ҳамма бурчагини ўрганасан. Ноқулай жойлари бўлса, таъмирлайсан, бузиб, қайтадан қурасан.
Уйнинг ҳар бир қаричини ўрганиб чиқасан. Кўзингни юмиб, уйнинг исталган нуқтасига бора оласан.
Аллоҳ Ер юзини мусулмонларга Уй қилиб берди-ку! Нима учун мусулмонлар Ер юзини ўрганишни тўхтатиб қўйдилар? Нима учун тоғларни, ўрмонларни, чўл ва саҳроларни ўрганмадилар? Тадқиқ этмадилар?
Аллоҳ таоло Искандар Зулқарнайн деган пайғамбарга Ер юзининг подшоҳлигини берди. Искандар умри давомида, нафақат, Ер устини ёки остини, балки сувнинг ҳам тубларини ўрганиб, ўзида илм ҳосил этди. Искандар, нафақат, Ерни, балки коинотдаги юлдузлар, уларнинг жойлашув ўринлари хусусда ҳам таълим олди. Биз-чи? Биз Муҳаммад соллаллоҳу алайҳи ва салламнинг шарафсиз уммати нима қилдик?
Тафриқага берилдик. Ер юзида қилинадиган оламшумул ишлар қолиб, ўзаро баҳс ила машғул бўлдик.
Аллоҳнинг зотини билиш имконсиз, Унга иймон келтирмоқ шарт, вассалом.
Расулуллоҳ соллалоҳу алайҳи ва салламнинг суннатлари замиридаги ҳикматларнинг ҳаммасига етиб бўлмагай, унга эргашмоқ керак, вассалом.
Биз нима қилдик? Биз Аллоҳ қаерда, деб тортишдик. Биз Аллоҳнинг қўли борми, йўқми, деб тортишдик. Биз Аллоҳнинг юзи борми, йўқми, деб  тортишдик. Биз суннатга эргашамиз, бизга мазҳаб керак эмас, деб тортишдик.
Бу тортишувлар билан биз минг йил банд бўлдик. Ҳолбуки, Аллоҳ бизга шуни ҳукм қилганмиди?
Бизнинг иймонимиз қай даражада бўлдики, Аллоҳ буюрмаган ишлар устида, хулосалари аниқ бўлган масалалар устида токайгача жанжал қилурмиз?!
Умматнинг юлдузлари бор. Бу юлдузлар – саҳобалардир, саҳобаи тобеинлардир, таба тобеинлардир, салафи солиҳинлардир. Биз уларга сўзсиз ва сассиз эргашурмиз, зотан, улар Аллоҳнинг Сўзига, Набийнинг йўлига қандай эргашишни яхши биладилар.
Биз эса бу ишлар ҳақида ўйламаймиз. Уларнинг ҳаётларини ўрганмаймиз. Биз ўзимиз қолиб, ўзгаларни муҳокама этамиз, гўё бизнинг ҳукмимиз билан Аллоҳ одамларни жаннат ва жаҳаннамга ҳукм қиладигандек тутамиз ўзимизни!
Илм олсак, билагимизда куч йўқ. Билакда куч бўлса, ақлимиз бўш. Ибодат қилсак, дунё ишларини унутамиз. Дунёга берилиб, ибодатларимиз сусаяди.
Иродамизни тоблашдан ожиз, иймонимиз устида ишлашдан заиф бир уммат бўлдик. Ҳолбуки, саҳобаларнинг ҳаммалари рижол эдилар. Улар жанг майдонида мужоҳид, ибодатда обид, зуҳд ичида зоҳид, илмда олим эдилар. Амаллари гўзал, юзлари нурли, қалбларида Аллоҳ зикри жўшиб турган зотлар эдилар улар!
Биз ким бўлдик, Абдуллоҳ?!
Биз мазлум бўлганимиз учун жавоб бермаймиз, дея хотиржаммиз, ҳолбуки, бизни мазлум этган ўз амалларимиз эмасми? Роббимиздан узилиб, Унинг фарзларида сусткашлик қилганимиз учун хорлик чоҳига йиқилмадикми?!
Динимизда ахлоқ, ахлоқимизда дин қолмади. Сўзларимиз ҳаддан зиёд кўп, амалларимиз ҳаддан зиёд кам. Сўзларимиз тепага ўсиб боргани сари амалларимиз ерга кириб бормоқда.
Абдуллоҳ!
Қани ўша уммат – “Ла илаҳа иллаллоҳ!” деганида қалби туб-туби билан ларзага келадиган?!
Қани ўша уммат – намозга қойим турганида шамдек қотиб қоладиган?!
Қани ўша уммат – рўза тутганида ошқозони эмас, тили ҳам, кўзи ҳам, қулоғи, қалби ҳам рўз тутадиган?!
Қани ўша уммат – дунёнинг жамики молига эга чиқса-да, бир закотга етгулик бойликни қўлида сақламайдиган?!
Қани ўша уммат – Аллоҳнинг байтини тавоф қилажакманми, дея кўзларидан кўзёшлари булоқ бўлиб оқадиган?!
Қани ўша уммат – мусулмоннинг бир оҳи учун Ер юзини остин-устун қиладиган?!
Йўқ, бугун бундай уммат йўқ, Абдуллоҳ!
Бугун уммат айтаётган калиманинг қироати чиройли, холос.
Ўқиётган намози эмас, ичида тургани масжиди серҳашам, холос.
Тутаётган рўзаси эмас, саҳарлик ва ифторликда еяётган овқатлари турфа ва ранго-ранг, холос.
Бераётган закоти эмас, тўплаётган моли ва у молга кўрсатаётган муҳаббати гўзал, холос.
Қилаётган ҳажи эмас, ҳаж орқасидан хоҳлаётган обрў-эътибори беҳад баланд, холос.
Олаётан илми эмас, илмини кўз-кўз қилиши муҳташам, холос.
Астағфируллоҳ! Минг марта астағфируллоҳ!
Бошимиз билан ботқоққа ботдик, Абдуллоҳ! Гўзал сўзларимиз бизга бугун шуҳрат келтирмоқда, эрта қиёматда бошимизга офат келтирмасми?
Ўз ҳаётини тартиблашга ожиз бўлган умматнинг Ислом ғамида юрибман, дея кўкрак кериб, оғзидан тупук сачратиб ҳайқирганидан кимга қандай наф?!
Абдуллоҳ!
Одамлар зиндондан қўрқадилар. Менинг бутун умрим зиндонда ўтди. Мен Ёқуббек Ғозийнинг жигаргўшасиман. Қонимда, томиримда мужоҳиднинг, ғозийнинг, шаҳиднинг, ислом амирининг фарёдларини эшитаман, гўё.
Қирқ йилки, шу зиндондан мени ташқарига чиқармайдилар. Қирқ йилки, кун ва туннинг фарқини билмайман. Қирқ йилки, умримни шу чоҳда зикру ибодат ила кечирдим.
Мен Аллоҳимга мени хорлама, дея дуо қилдим. Аллоҳим мени хорламади. Мени кофирнинг калтагидан, ҳақоратидан омон сақлади.
Бу ерда мен тириклай ерга кўмилдим. Жисмимдаги қалбимнинг ичида эса олов ёнади. У оловнинг тафти, у оловнинг ёруғи Ер юзини ёритмаса-да, қабримни ёритишидан, охиратда юзимни ёритишидан умидворман.
Абдуллоҳ!
Ҳар ким учун Аллоҳ берган бир йўл бор, бир тақдир бор. Ҳар ким ўзига берилган тақдирни яшаяжак. Билки, Аллоҳ ҳаётни, оламни ҳикмат ила яратди. Мусулмон ҳар ишини ҳикмат ила қилмоғи жоиз.
Сен кофирга қарши собит турибман, дея хаёл қилган онингдан бошлаб, улкан ҳалокатга қараб юз тутасан. Чунки сен нафсингни Аллоҳнинг қаршисига олиб чиқдинг. Агар Аллоҳ омонлик бермаса, қандай қилиб, амниятга эришмоғинг мумкин?!
Иблиси алайҳи лаъна қиёматга қадар куфрда собит туради. У бир қайсарлик ила собит. У ўз ибодатига ғурур қилди. Сен ҳам Исломда, иймонда собитман, дея, бошқаларни маломат қилиб, ҳалок бўлмагайсан!
Биз ҳеч қачон нафс офатидан омонда эмасмиз. Биз ҳеч қачон шайтон қутқусидан қутула олмасмиз. Қалбимизни, нафсимизни ҳар куни, ҳар лаҳза назорат этишга мажбурмиз. Агар заррача фахр, заррача кибр сезсанг, уни ўлдир.
Айтаётганинг сўзлар, қилаётганинг амаллар ўзингни танитиш, ўзингни олий қилиш учун экан, Аллоҳга истиғфор айт, кечирим сўра. Акс ҳолда, сенинг бутун умр қилганинг хайр ишлар охиратда ҳеч қандай ёрдам бермайди.
Аллоҳ Ўзи суйган мўминни бу дунёнинг ҳаётида тарбиялайди. Унга синовлар юборади, Ўзига юзланиши учун йўл кўрсатади. Шунинг учун, бошингдан ўтаётган бу имтиҳонларни Аллоҳнинг фазли, деб қабул эт.
Абдуллоҳ! Билки, Аллоҳ ал-Адлдир. У иймон эгаси бўлса ҳам, бўлмаса ҳам, дунё ҳаётида банданинг бошига тинимсиз равишда офатлар ёғдирмайди.
Ҳар қандай мусибатдан сўнг қалбга таскин беражак хурсандчиликни тақдим этади. Мўминлар учун ҳар қийинчиликдан сўнг икки енгиллик бўлиши шубҳасиздир.
Абдуллоҳ! Билки, банда зинҳор ўз иши билан Аллоҳнинг раҳматига эришмас. Барча иш Аллоҳнинг фазли биландир. Бугун ўзини мусулмон, дея ҳисоблайдиган ҳар бир инсон, аввало, ўз иймонини мустаҳкамламоғи, илму ҳикмат ила ўз нафсига қарши мужодала этмоғи, сўнг уммат ғамида бўлмоғи лозим.
Инсоннинг қалбини Раслуллоҳ соллаллоҳу алайҳи ва саллам Аллоҳнинг икки бармоғи орасидадир, деб айтдилар. Қалб сўзининг луғавий маъноси ҳам айланиб, ўзгариб турувчи, демакдир. Аллоҳ инсоннинг қалбини икки бармоғи орасида айлантириб туради. Шунинг учун, биз, Аллоҳим, эй қалбларни айлантириб тургувчи Зот, қалбимни динингда собит эт, Аллоҳим, эй қалбларни тасарруф этувчи Зот, қалбимни тоатингда тасарруф айла, деб дуо қилишга буюрилдик.
Қалбингга диққат қил! Агар уни Қуръонсиз қолдирсанг, намозсиз қолдирсанг, зикрсиз қолдирсанг, у ўлади. Ўладики, тирилтириш жуда машаққат!
Луқмони ҳакимдан сўрадилар: “Сиз бундай гўзал хулқни қандай қўлга киритдингиз?”
Луқмони ҳаким айтди: “Бадхулқларнинг қилган ишларини тескарисини қилдим ва хулқим гўзаллашди”.
Амалларимизни ўнглаш учун атрофда кўзгу кўп. Одамларнинг нуқсонларини оламга жар солгандан кўра ўша нуқсонни ўзимизда топиб, бартараф этмоқ керак.
Биз ғофилмиз. Дунёдан қувонч ва бахтиёрлик излайдиган даражада ғофилмиз.
Боязид Бистомий қайғуда экан, шогирди ундан бунинг боисини сўради. “Оламга боқиб, бирор одамни кўрмадим”, – деди Боязид Бистомий. Шогирд густохларча: “Ахир, ўзингиз ҳам олам аҳлидансиз! Сиз ҳам одам эмасмисиз?!” – деди.
“Эй ғофил! – деди Боязид. – Инсон иймон билан ўлмаса, у одам эмасдир. Бирор банда иймон ила Аллоҳнинг ҳузурига борадими, йўқми, билмайди. Шундай экан, мен қандай хурсанд бўлайин? Тириклар орасида иймони ила Аллоҳга боражак бирор кишини билмасман, билмай туриб, кимни одам деб атай?!”
Абдуллоҳ, мусулмон уммати иймон ила Аллоҳнинг қаршисига бориш муждасини олгандек, бир-бирини такфирда айблаётир. Бу ишларини дин учун бир хизмат, деб ўйлайдики, бу ўйдан кўра улкан бало топилмас бир мўмин учун.
Адолат талаб этарканмиз, биз, аввало, Роббимизга адолат қилишимиз керак. Роббимизга қилган адолатимиз – У буюрганидек Унга таслимият келтириш, Унга итоат қилиш, Унинг амрларини бажаришдир. Бироқ қалбингга боқ – у бўм-бўш.
Қалбингда бирозгина шавқ тўлқини уйғонса, буни ҳаммага кўз-кўз қилишга шошасан. Бироз қайғуда қолсанг, ҳаммага ғамингни намойиш этиб, одамзоднинг раҳму шафқатини уйғотишни истайсан. Қилмаган ишларингни айтиб фахрланасан, қилган ишларинг гуноҳдан иборат бўла туриб, сени мадҳ этишларидан мастлик, ҳузур туясан. Бундан кўра каттароқ ноҳақлик, бундан кўра каттароқ зулм ва кизб бўлгайми?!
Бизнинг ҳолимиз шу, Абдуллоҳ.
Расулуллоҳ соллаллоҳу алайҳи ва саллам, у зотнинг асҳоби, тобеинлар, табаа тобеинлар, салафи солиҳийнлар ундай эмас эдилар. Улар Аллоҳга қуллик қилар эканлар, ўз жонларини ҳам Аллоҳга бир совға ўлароқ бердилар. Ўз жонларини Аллоҳга қурбон этарканлар, бу қурбонликлари қабул бўлиши ё бўлмаслигидан қўрқиб турдилар.
Уларнинг ҳилми, уларнинг илми, ҳикмати ва иззатидан бизда бир қатра ҳам йўқ, бироқ уларга эргашиш даъвоси ила Ер юзини бузиб, осмонларни қора тутунларга тўлдирдик. Ҳолбуки, ишнинг мевасини кўр – ҳаммамиз хорликдамиз. Қўлларимизда кишан, душманга қарата: “Сен душманимсан!” – дейишга-да, журъатимиз йўқ.
Бутун олам бир инсоннинг нутқини тинглаши мумкин, бироқ ҳаётда ҳеч нарса ўзгармайди. Модомики, нотиқ ўзини улуғлаш учун сўз айтган бўлса! Аллоҳнинг Сўзини етказиш учун сўйлаганинг ондан бошлаб қалблар ларзага келади, одамлар гўзал амаллар учун оёққа қалқадилар. Аллоҳнинг сўзини етказмоқ учун эса инсоннинг жони ўртага қўйилади, гоҳо.
Исломнинг буюк саркардаларидан бири Ҳасан Рабиъ айтадики, бир жанг майдонида мубориза бошланди.
Қутурган чўчқадек жаҳлдор кофир яккама-якка жангда бир неча мусулмонларни ер тишлатди. Мусулмон лашкари тушкун бўлиб тураркан, юзини парда билан тўсган бир суворий майдонга отилиб кирди. У бир лаҳзада ҳеч кимнинг кучи етмаётган кофирнинг бошини танасидан жуда қилди. Майдон такбир билан тўлди. Мусулмонларга Аллоҳнинг нусрати келиб, ғолиб бўлди.
Ҳасан Рабиъ саркарда ўлароқ юзига парда тортган суворийнинг ортидан бориб, “Аллоҳ учун юзингни оч!” – деди. Суворий: “Аллоҳ учун юзимни очаман, акс ҳолда, бундай қилмас эдим!” – деди ва чеҳрасидан пардани кўтарди.
У мужоҳидлар арслони Абдуллоҳ Муборак эди. Ҳасан Рабиъ: “Эй Абдуллоҳ Муборак! Ўзингни элга танит! Нима учун юзингни беркитиб юрибсан!” – деди. Буни эшитиб, Абдуллоҳ Муборак: “Ҳасан, қандай ижтиҳод бўлди бу! Мен жиҳод қилсам, фақат Унинг ишқида қилдим! Аллоҳ менинг ҳар қадамимдан, олган нафасимдан огоҳдир. Мени фақат Аллоҳ таниса, етар, олам аҳлининг танишидан қандай наф! Ёридан васл тилаган инсоннинг иши ағёр кўзидан пинҳон бўлмоғи жоиз!” – деди.
Улар шундай эдилар. Биз-чи? Биз қандаймиз?
Модомики, қалбимизда Аллоҳ розилигини истасак, нечун ишларимизда бу акс этмас! Нечун Аллоҳ ва ўзимизнинг орамизда бирор муносабат тикламай туриб, одамларнинг ёқасидан оламиз, ўзимизни юксакларга кўтарамиз!
Абдуллоҳ! Огоҳ бўл! Дунё бир зиндон, у зиндондан сени Иймон қутқаради, вассалом!
... Беш йил ўтди.
Бу орада қиморбоз Абдуссамиънинг ҳаёти тарихи ҳам Абдуллоҳга маълум бўлди. У Ҳақназар отанинг ёнига жосус ўлароқ киритилган. Бироқ Абдуссамиънинг қалбида ҳидоят нури порлади – ўз қилмишини, ниятини Устозига баён қилди. Устоз унга тўғри йўлни кўрсатди.
Абдуссамиъ зиндон золимларига жосуслик қилмаслигини айтган куни унга “Ўлгунингча чолнинг ёнида қоласан, бу ишинг учун афсус чекасан!” – дедилар. Абдуссамиъ индамади. Шу-шу у зиндонда қолиб кетди. У кўпинча тақдиридан рози эканлигини айтиб мақтаниб қолади.
Кутилмаганда Абдуллоҳни чорладилар.
– Абдуллоҳ, – деди Ҳақназарбек. – Сени озодликка чиқаришлари мумкин, иншаАллоҳ!
– Наҳотки... – деди беихтиёр Абдуллоҳ.
– Шундай, Валлоҳу аълам, – деди Ҳақназарбек. – Беш йилнинг беш сониядек ўтганини унутма. Аллоҳдан қўрқ! Эркинлик учун эшиклар очилса, бу эшикни ёпма. Аллоҳдан хайрлисини сўра ва “Бисмиллаҳ!” деб қадам қўй. Дуоларингда биз ғарибларни унутма.
...Зиндон эшигидан чиқаркан, Абдуллоҳнинг ичи ҳувиллади. Унинг қалбидан бир парча шу Ернинг остида қолди гўё. Ўзидаги ҳиссиётнинг нима эканлигини таърифлашга ожиз эди. Устози айтганидек, озодлик неъмати унга насиб этса! Ахир, озодлик... буни қандай таърифлаш мумкин?!
Абдуллоҳ гўё маст эди. Юради, оёғи ерга тегмайди. Кўзлари очиқ, ҳеч нарса кўрмайди. У беш йил аввалги оловдек қайноқ, сойдек жўшқин Абдуллоҳ эмас, ҳозир заминдек вазмин эди. Ички оламида ғалати бир нотаниш пўртана кўтарилса-да, ташида бир туки “қилт” этмади.
Улар ўтирган зиндон Ернинг анча тубида экан. Ундан юқоридаги йўлакка чиқишлари билан дунёнинг шамоли эсди: соқчиларнинг бақир-чақири, сўкинишлар эшитилди. Яна юқори чиқдилар. Ўн дақиқалар юрилди. Бир неча панжаралардан ўтиб, зина орқали юқори кўтарилдилар ва ниҳоят қандайдир хона эшиги олдида тўхтадилар.
Абдуллоҳ атрофга бефарқ назар солади. Унинг учун қизиқарли бирор нарса кўринмади. Соқчи ичкарига кириб, рухсат олгач, Абдуллоҳга киришни буюрди.
Ичкарида каттагина хона бўлиб, ўнг тарафда жигарранг эшик кўринди. Шу хонада ўтирган бир неча махсус кийимли ходимлар эшикка ишора қилишди. Абдуллоҳ эшикни беихтиёр тақиллатди.
– Киринг, – деган сас келди ичкаридан.
Абдуллоҳ эшикни очиб, ичкари қадам босди. Муҳташам хона – деворлари сариқ рангли, зарли; қандайдир суратлар осилган; жавонлар бор, жавонда китоблар; стол ва стуллар жуда серҳашам.
Столнинг тўрида басавлат бир хитойи, ўнг томонида яна бир хитойи ва бир уйғурбашара одам уни кутаётган эканлар.
– Келинг, Абдуллоҳ Ёрқин! – деди кулиб хитойлик соф турк тилида.
Абдуллоҳ ҳайрон қолди. Кулимсираши керак эди у бу ўринда, бироқ лаби табассумга айланмади, юзи кулгини излаб топа олмади. Шунинг учун қуруққина бошини силкиб қўйди.
– Ўтиринг, – дейишди меҳмонлар мулозамат билан.
Абдуллоҳ ўтирди. Икки қўлининг бармоқларини кийиштириб, қошини чимириб қаршисидаги одамларга қаради.
– Яхшимисиз, Абдуллоҳбей? – деб ҳол-аҳвол сўради тўрдаги хитойи. – Менинг исмим Ли Кай Гу. Ўртоқ Ли, десангиз бўлади. Сиз билан кўп нарсани гаплашиб олишимиз керак.
Абдуллоҳ ўйланиб деди:
– Майли..
– Тўғри, қоронғу зиндонда беш йил ҳеч қаерга чиқмай ўтириш осон эмас... – деди ҳамдардлик билан ўртоқ Ли. – Торми, зиндон?
– Одам кўникади... – деди паст овозда Абдуллоҳ.
– Оёқлар ҳам уюшиб қолса керак... Уюшган оёқларни ёзиш учун юриб туриш керак... – хўрсинди ўртоқ Ли. – Сиз сиқилманг. Ҳаётда нималар бўлмайди... Сиз менга айтинг-чи, қилган жиноятингизни чуқур ўйлаб кўрдингизми?
Абдуллоҳ бошини қуйи солди. “Қайси жиноят?! Майли-да...”
– Ҳа, ўйлаб кўрдим... – деди.
Ўртоқ Ли уни маъқуллаб бошини ирғади.
– Афсусдамисиз?
Абдуллоҳ энди бошини кўтарди. Унинг кўзининг ичини тўлдирган хотиржамликни уни тинглаётганлар ҳам кўришди.
– Афсусдаман, жиноятларимдан афсусдаман, – деди Абдуллоҳ ишонч билан.
– Биз сизга қандай ишонайлик? – деди уйғурбашара. Ҳа, у ҳақиқатан уйғурлиги бир оғиз сўзидан маълум бўлди. – Қўлимиздаги маълумотларга кўра сиз терговда, судда ўзингизни айбсиз, деб тўполон кўтаргансиз!
Абдуллоҳ унга кулиб қаради.
– Беш йиллик зиндон ҳамма нарсани тушуниш учун етади.
– Ўртоқлар, – деди ўртоқ Ли икки мулозимига. – Бизни ўртоқ Абдуллоҳ Ёрқин билан ёлғиз қолдиринг. Ўзимнинг гапим бор.
Икки мулозим чиқиб кетгач, ўртоқ Ли ўрнидан турди, Абдуллоҳнинг атрофида айланиб юриб, узоқ гапирди.
– Абдуллоҳбей, мен турк тилини махсус ўргандим, болаликдан. Махсус хизматда ишлаш учун тарбияландим, чунки. Жангарилик, одам ўлдириш, одам алдаш ва ҳоказо жиҳатлардан мукаммал таълим олдим, – деб ўзини батафсилроқ танитишдан бошлади у сўзни. – Мен мияси қотиб қолган қолоқларни ёмон кўраман, бироқ ўз давлатимни севаман. Хитой давлати учун жонимни бераман. Давлат раҳбарларига содиқман, агар улар давлатни одамларни қўрқитиб бошқарамиз, дейишса ҳам, хизмат қиламан. Қўрқитмасдан, эркинлик бериб, бошқарамиз, дейишса ҳам, хизматга шайман. Чунки Хитой учун ҳаётимни тикиб қўйганман. Мен Хитой давлати учун умримни бағишладим. Турк тилини биламан, турк зеҳниятини яхши танийман. Шунинг учун, уйғурлар учун мўлжаллаб қурилган жамлоқларнинг тўртдан бирини бошқариш менга топширилди. Мен жамлоқлар ишини ҳар томонлама мувофиқлаштириб тураман. Сиёсий маҳкумлар билан ишлайман. Сизнинг ишингиз менга қамалган кунингиз маълум эди. Ўз наздингизда айбсиз одамсиз, бироқ миянгизда Хитой сиёсатига, Хитой давлатига қарши фикрлар бор. Бу биринчи жиноят. Иккинчидан, ота-бобонгиз Хитойга қарши уруш қилган, қон тўккан, ирсиятингизда бизга қарши кайфият ва бўйсунмаслик яширинган. Ана шу сабаблар сизни қамаб, зиндонда умрингизни чиритиш учун етади. Сизни Ёқуббек Ғозийнинг невараси билан бир жойга мен қаматдим. Биласизми, нега? Менга ҳаққини ўлгунича талаб қиладиган мардлар ёқади. Уларни ҳурмат қиламан. Ундай мард инсонларни бағримга қаттиқ қучоқлаб, юзларидан ўпиб, кейин оғритмасдан бир зарб билан ўлдиришни истайман. Чунки улар ҳурматга лойиқ. Улар учун бош кийимни ечса ҳам, арзийди. Сизнинг ишингизни менга топширишган эди. Ҳақназарбекнинг ёнида ўтиришингизни хоҳладим. Мавриди келса, суҳбатлашгим бор эди, бироқ иш кўп. Миллионлаб одамларни қамашим керак. Ўликлар муаммосини ҳал этиш керак. Давлатимиз раиси менга катта ишонч билдирганлар. Нега сиз ўзингизни айбдор, деб атай бошладингиз? Ё устимдан куляпсизми? Қандай қилиб жони бўғзидан чиқаман, деса ҳам айбини тан олмаган одам, бугун мен жиноятчиман, деб ўтирибди?!
Абдуллоҳ ўртоқ Лига тик қаради.
– Тўғри топмадингиз, жаноб Ли! – деди “жаноб” сўзига урғу бериб. – Сизларнинг хоҳишингиз мени жиноятчи сифатида кўриш эди, шунинг учун ўзимни жиноятчи, деб тан олдим.
– Ажиб мантиқ! – кулди Ли. – Бироқ бу ёндашув замирида ҳам бизни менсимаслик турибди. Сизнингча, биз золимлармиз. Йўқ, биз яшаш учун курашаётган одамлармиз. Биз нима учун Исломга, мусулмонларга қарши курашамиз, биласизми? Чунки биз курашмасак, Ислом бизга қарши курашади. Ислом бизни ютиб юборади. Буни тарих кўрсатди. Ўзингиз яхши биласиз. Шундай экан, мусулмонларни қамоққа қамаб, Ер юзини Исломдан қутқарамиз, мусулмонлардан тозалаймиз. Баъзи миллатлар Ер юзида ортиқча, айниқса, туркийлар, айниқса, уйғурлар... Тарихда Хитойга икки марта юриш қилинган. Биринчи юриш Искандар Зулқарнайнга, иккинчиси Чингизхонга тегишли бўлган. Учинчисига журъат этган одам ким эди, биласизми? Биласиз, у Амир Темур эди! Қолган юришларни мен уруш деб ҳисобламайман. Хитой ўз душманларни бир пуфлаб, ҳавога учиради. Хайриятки, Темур йўлда ўлди. Акс ҳолда, Хитой тақдири хатар остига тушаётган эди. Сиз уйғурлар шундай миллатсизки, жуда қайсарсиз. Аввал Ёқуббек Ғозий, кейин Алихонтўранинг ҳаракати... Хитой жуда катта куч билан уйғурларнинг руҳини ўлдиришга интилди, лекин сизлар бу руҳни сақлаб қоляпсиз. Биргина Алихонтўрада жуда катта куч бор эди. Руҳий куч... Биз сизларни орангизда хоин бўлмаса, енга олмас эдик. Уйғурларнинг ичидан чиққан хоинлар бизга сидқидилдан хизматда экан, биз ҳали ҳукмронликни бой бермаймиз, бу аниқ. Хоинларни кўпчилик ёмон кўради, яхши томони ҳам бор: улар қайта хоинликда айбланмаслик учун бор кучлари билан ишлайдилар. Ўз хиёнатларини ич-ичларидан билиб, янада кўпроқ хиёнатларга қўл урадилар. Шунинг учун, мен улардан қўрқмайман. Улар бир-бирларини еб юраверишади. Ўрнимга ишлашади – ахборот йиғиб келишади, дўстларини сотишади, ўрнимга уруш ҳам қиладилар, олдимга егуликларимни келтириб беришади, менга эса маза! Раҳмат, хоинларга! Яшасин, хиёнат! Сиз кабилар эса Ер юзидан садоқат излаб, содиқлик даъвосини қиласиз! Тўғрими?
Абдуллоҳ бошини қуйи солиб, Лининг нутқини эшитаркан, жавоб беришга ўзида иштиёқ сезмаса-да, “Ҳа”, дегандай бошини силкиб қўйди.
– Гаплашишни истамайсизми? – сўради Ли.
– Йўқ, – деди Абдуллоҳ.
– Мажбурламайман, – деди Ли ҳам. – Энди гапнинг асосий қисмига келдик. Европа, Туркия, Америка Хитойга босим қилаётир. Уларнинг наздида, Хитой золим давлат, уйғур миллатини қириб юбориш учун амалиётлар ўтказаётган эмиш. Иддаоларига кўра, улар инсонпарвар эканлар. Шунчаки, Хитой бу давлатларнинг ўйинига ўйнамайди. Хитой Ер юзининг энг қудратли, мустақил давлати. Уйғурлар баҳона, холос. Агар биз Америка ёки Европанинг ноғорасига рақс қилсак, қўшилишиб, уйғурларни эзган бўлишарди. Лекин Хитой ўз манфаатини, ғурурини поймол этмайди. Бунга кўнмайди. Ўшаларнинг ҳуқуқбонлари Абдуллоҳ Ёрқин, деган одамнинг озод бўлишини махсус талаб қилишмоқда. Ҳукуматимиз сизни озод қилиш ҳақида ўйлаб кўряпти. Шунинг учун, сиз билан гаплашиб ўтирибман.
Абдуллоҳ озод бўлиш хабарини эшитиб, қалбида ғайритабиий тўлқин уйғонганини сезса-да, буни билдирмади.
– Сиз ўз айбингизга иқрор бўлиб, Хитой Раисидан афв сўранг, балки афв этар! – деди Ли. – Мен очиқ ўйинни яхши кўраман, бутун дунё давлатлари талаб этса ҳам, сизни озод этмаслик бизга осон, лекин ўзингизда озодлик истаги бўлса, шу инобатга олиниши мумкин.
– Мен озодликка чиқишни истайман! – деди Абдуллоҳ.
– Яхши, Раисимиздан сизни афв этишини сўраб, ариза ёзинг, – деди Ли Кай Гу Абдуллоҳнинг олдига қоғоз ва қалам қўйиб. – Агар муносиб кўрилсангиз, озод бўласиз. Озодликка чиққанингиз ҳамон Хитой ҳудудидан зудлик билан ташқарига чиқариласиз.
Абдуллоҳ қаламни олиб нима ёзишини билмай, ўйланиб қолди. Ли унга афв сўровининг намунасини бериб:
– Юқоридаги гапларимни ўйлаб, мен шундай катта қудрат эгаси эканман, деб юрманг! – деди ва тиржайди. – Сиз каби бир маҳбус озодликка чиққани билан Хитойдек улкан давлат қаршисида чивинчалик аҳамият топмайди. Омадингиз келиб қолди, сизга ғоялар ҳақида гапирдим-қўйдим.
Абдуллоҳ Лининг гапига кўп эътибор бермади, индамай аризани кўчирди.
– Урумчидаги қамоққа кетасиз, ўша ерда қолган масалаларни гаплашишади, – деди Ли Абдуллоҳнинг афв ҳақидаги илтимос хатини қўлига олиб кўраркан. – Маҳбус ташийдиган битта уловни ажратдим. Шу билан биз қайта кўришмаймиз. Қамоққа қайтиб юрманг!
        </item>
        <item>
Сабринисо хоним Анжелинага қараб чуқур тин олди.
– Гужаратга етиб боришим учун икки ой йўл босдим. Пиёда. Бирор уловга чиқмадим. Болам елкамда. Қорнимиз очади. Ювинишимиз учун совун керак. Йўл-йўлакай қишлоқларда хизматкорлик қилдим. Бирор бойнинг ҳовлисига кириб, кир ювдим, ерини чопдим, молини боқдим, Аллоҳнинг марҳаматини қарангки, У мени ёлғиз қолдирмади. Ишонсангиз, бирор марта танглик сезмадим. Қўлимда ортиқча бир рупий йўқ эди, лекин кўнглим шу қадар хотиржам эдики, ризқим менга олаётган нафасим каби яқинлигини сезиб турдим. Эртага қандай нон топаман, боламни қандай боқаман, эрим қамоқда қолиб кетса, нима қиламан, деган ўйлар умуман хаёлимга келмади. Тунлари ўрмонларда, овлоқларда, харобаларда ухладим. Заррача ҳайиқмадим. Зулматларда йўлларимга ғойибдан нур тушарди, гўё. Ёлғиз кетарканман, мени кўзга кўринмас қўриқчилар қўриқлаб юрадигандек эди. Аниқ ишонардимки, Аллоҳим мен учун жуда кўп яхшиликларни ҳозирлаб қўйган, аниқ ишонардимки, тақдиримда фақат яхшиликлар бор, аниқ ишонардимки, ҳаётимдаги бирор воқеа менинг зараримга ишламайди, аниқ ишонардимки, Аллоҳим Ўзига иймон келтирган бандасини зинҳор оғир аҳволда қолдирмайди. Юрган йўлимда, ўтирган ўрнимда, ётган жойимда фақат Аллоҳни зикр этдим, ёд олганим сураларни тинимсиз такрорладим, иймон калималарини айтдим, ҳар бир лафз юрагим уриши билан ҳамоҳанг янграрди.
Гужаратга кириб бордим. Жуда гавжум шаҳар. Янги чиққан ўт уловлар кўчаларни тўлдирган. Одамларнинг минг хилини кўрасиз. Ёмғир ҳам кўп ёғади, қуёш қайнатади.
У ерда мени кутиб оладиган бир инсон, йўл кўрсатадиган раҳнамойим йўқ эди, ич-ичимдан суянганим Роббим, Аллоҳим эди, У мени ташлаб қўймаслигига амин эдим.
Бу ерда мусулмонларга бўлган зулм бироз кам эди.
Гужаратнинг мусулмонлари яшайдиган мавзеларини изладим. Танишим йўқ. Лаҳжам ҳам бу ерникидан фарқли. Уларнинг сўзлашувларини тушунишга баъзан қийналаётган эдим. Ҳеч кимга сир бой бермадим, боламни қучоқлаб, бироз егулик сотиб олдим, бир четга ўтириб тамадди қилдим. Ярим соатча юрдим, қуёш тиккадан оға бошлади. Айни пешин вақти кирди. Шу он қулоғимга азон саси эшитилди. Танимга жон киргандек бўлди. Муаззиннинг товуши қай тарафдан келаётганини аниқлаш учун ҳар ёққа алангладим. Сўнг жойимга қайтиб ўтириб, овоз янграётган нуқтани аниқлаган бўлдим, ичимда азоннинг дуосини ўқигач, ўша томонга юрдим. Катта кўчанинг нарига томонига ўтиб, ўнг тарафга кетавердим. Тахминимча, шу ердан чапга йўл бўлиши керак эди. Аллоҳим адаштирмабди: чап томонга торгина йўл бор экан, қайрилдим. Бу йўлакнинг охири яна ўнгга буриларкан. Ана шу ерда, ўша ўнг йўлнинг охирида пештоқига араб, урду ва ҳинд тилида катта ҳарфлар билан “Хожа Айюб жоме масжиди” деб ёзилган даргоҳни кўрдим.
Масжидга аёллар ҳам кириб, ибодат қилишлари учун чап тарафида дарвоза бор экан, ўша жойдан кирдим, аёллар таҳоратхонасига ўтдим. Таҳоратхонани супуриб, тозалаб юрган нуроний чеҳрали кекса аёлга салом бердим:
– Ассалому алайкум ва раҳматуллоҳи ва барокатуҳ, онажон!
– Ва алайкум ассалом ва раҳматуллоҳи ва барокатуҳ, кел қизим, – деди аёл ишини тўхтатиб ва менга жилмайди.
–  Анча олисдан келяпман, боламга қараб тура оласизми? Бироз ювиниб, таҳорат олмоқчиман, – дедим хижолат бўлиб.
– Мусофира эканлигинг билиняпти, қизим. – деди фаррош аёл. – Болангни бера қол, олти ойлик бўлиб қолдими? Исми нима полвоннинг?
– Хўжа Озод, – дедим боламни аёлга узатиб.
– Маа шаа Аллоҳ, кўз тегмасин, солиҳ бўлиб улғайсин! – дуо қилди фаррош аёл. – Сен бемалол ишингни қилавер, ўзим қарайман. Тўрт ўғил ўстирганман мен ҳам!
... Хонақоҳда – охирги сафда болалардан кейин бир неча аёллар билан имомга эргашиб, пешинни адо қилдик. Дарвоқе, масжидда болалар кўп эди. Ҳатто, икки ёшли болаларни кўрдим. Отаси ёки онаси намозда, бола ўйинчоғига овора, баъзилари йиғлаб қолади, намозхонлардан кимдир, албатта, йиғлаган, инжиқлик қилаётган болани овутишга шошилади.
Масжидда болалар учун алоҳида хона бор экан. У ерда муслималар болаларга қараб туришар экан.
Масжиднинг ҳовлиси кенг, ҳавони тозалаш учун ўртага фаввора ўрнатилган, фаввора ёнлари яшил майдонча, гуллар ҳам очилган. Масжид айвонлари, хонақоҳлари кенг.
Намоздан сўнг, қалбим алланечук бўлиб, хонақоҳда бироз ўтириб қолдим. Ичимдан бир йиғи тошиб келарди. Роббимнинг қаршисида ўтириб, Унга заифлигимни, иложсизлигимни айтиб йиғлагим келаётган эди, балки, билмадим. Ёки бу йиғи Аллоҳимнинг менга кўрсатаётган карам ва шафқати муқобаласида муносиб бирор амал қила олмаслигим туфайли туғилган ҳаё кўзёшларимиди, бу – билмайман. Балки, у ҳам эмас, бу ҳам эмас, Аллоҳимга бутун вужудим, қалбим, ақлим билан таслимият келтириб, изҳор этаётган шукур бўлса, не ажаб!
Намоздан чиққанимда, фаррош аёл боламни менга берди, у кейинги жамоатга эргашиб, пешинни адо қилишга киришди. Хонақоҳга кириб кетаркан:
– Кетиб қолма, – деди қаттиқ тайинлаб. – Мени кут.
Масжиднинг аёллар бўлмасига ўтиб, ўтирдим. Боламни ўйнатдим. Бир неча дақиқа ўтиб, фаррош аёл келди. У ҳам ёнимга чўкди.
– Ассалому алайкум ва раҳматуллоҳи ва барокатуҳу, – дедим унга.
– Ваалайкум ассалом ва раҳматуллоҳи ва барокатуҳ! – деб алик олди фаррош аёл ва ўзини таништирди. – Исмим Фотима, қизим. Хожа Айюб маҳалласида яшайман. Тўрт ўғлим, тўрт келиним, неваларим бор. Қариганимда масжидда фаррошлик қилиб, Роббимнинг хизматида бўлишни орзу қилардим. Келинларим ҳам, ўғилларим ҳам, алҳамдулиллаҳ, мўмин, мўмина, невараларим ҳам тарбиямни олиб катта бўлишяпти. Мени она, деганинг учун раҳмат. Зотан, мусулмонлар бир-бирларига шундай яқиндирлар. Қани, ўзингни таништир-чи.
– Исмим Сабринисо, – дедим ва шу билан ўзи ҳикоямни қисқача айтиб бердим. Фотима хоним сўзларимни бўлмади. Тинглади. Ора-сирада “Субҳаналлоҳ!” – деб қўйди. Гапларимни тугатганимдан сўнг, қарасам, кўзлари жиққа ёш бўлибди.
– Ислом умматининг ҳолини қара, қизим! – деди овози бўғилиб. – Эрларимиз қамоқларда, аёлларимиз саргардон! Мусулмонни ҳимоя қиладиган бирор куч қолмадими Ер юзида! Зотан, биз Ер юзидаги бирор кучга ҳам умид боғламаймиз, ҳеч кимдан ҳеч нарса кутмаймиз, биз учун Аллоҳ кифоя, Аллоҳ биз учун етарли! Лекин Аллоҳ бутун Ер юзини Исломият учун бир ҳовли қилиб берди-ку! Биз мусулмонлар эса бу ҳовлига сиғмай қолдик. Уйларимизнинг тўрини душманларга бўшатиб бердик. Душманга меҳр ва шафқат кўзи билан боқдик, улар эса кўзларимизни ўйдилар... Исминг жисмингга, тақдирингга монанд келибди, Сабринисо! Сен сабр учун туғилганмисан, Валлоҳу Аълам! Ҳали жуда ёш экансан. Бироқ ёш бўлсанг-да, Роббим сени ажиб имтиҳонлардан ўтказмоқда экан. Охиригача бу синовлардан юзларинг ёруғ бўлиб ўтгин, қизим. Энди менинг уйимга борасан, то эринг қамоқдан чиққунича менинг уйимда, менинг хонамда мен билан бирга яшайсан. Ўғилларимнинг уч нафари алоҳида ҳовли олиб чиқишган, ҳаммаси қўшним. Кенжам билан яшайман. У эса ҳар куни ишда. Сен ёнимда бўласан, келиним билан дугона тутин. Бугун бемалол дам ол. Ўғлимга айтаман, у эринг ётган қамоқни бориб топади, кейин бирга бориб, Хўжа Алини зиёрат қиламиз, иншаАллоҳ.
Фотима хонимнинг ҳовлиси кенггина экан. Ҳиндийларнинг турар-жойларидан фарқ қилиши, табиий. Ахир, бу бир мусулмоннинг макони!
Кенжа келин мени умрида илк бор кўриб турган эса-да, хурсанд бўлиб кутиб олди.
Икки кундан кейин эрим ўтирган қамоқнинг манзили маълум бўлди. Фотима хоним ўтулов чақиртирди. Шу куни ҳам эрталабдан чиқиб, масжид таҳоратхонасини тозалаб келишга улгурди. У мени қўлтиқлаб олиб, ўтуловга ўтирди. Ярим соатларда айтилган манзилда ҳозир бўлдик.
Икки соатларда қисқа муддатли учрашувга рухсат олдик. Деворлари баланд, тиканли симлар билан ўралган, кўтармаларида қуролли соқчилар – энди менга қизиқ ҳам эмасди. Эримни кўришим керак.
Темир эшиклардан ўтиб, худди Аёдҳиядаги каби қисқа учрашув бўлмасига кирдим. Бу ерда сал кенгчилик бор экан – хона ёруғ, оқланган, учрашувчилар орасида дераза, деразанинг ўртаси эса думалоқ очиқ. Юз-юзга, кўз-кўзга тушади.
Суҳбат бўлмасига ўтирдим. Хўжа Алини кута бошладим. Бошқалар киряпти, гаплашяпти. Бир неча дақиқа ўтиб, эрим кўринди. У ҳам бошқа маҳбуслар каби сариқ рангли кийим кийибди. Сариқ эмасу, оловрангга мойил, зарғалдоқ. Унинг қовоқлари ичига тортилибди, қорачиқларига чуқур бир жиддият инибди. Қаршимга келиб, ўтираркан, негадир, уялдим. Кўзимни ерга олиб қочиб, секин салом бердим.
– Ваалайкум ассалом ва раҳматуллоҳи барокатуҳ, Сабринисо, – деди у. Ўз турмуш йўлдошимдан нима учун уялаётганимни билмасдим, балки, бу уялиш эмасди, балки, биз учун узоқ кечган айрилиқдан кейинги дийдорлашувнинг номаълум бир ҳиссиёти эди. – Қийналмадингми?
– Аллоҳим бизни ўз ҳолимизга ташлаб қўймади, – дедим пичирлаб.
– Маа шаа Аллоҳ, – хотиржам бўлди эрим. – Аллоҳга таваккул қилган мўминнинг қалбида хавотирга ўрин йўқ. У ҳеч нарсадан қўрқмайди. Модомики, Аллоҳга суянибсан, модомики, Ундан қўрқиб гуноҳлардан тийилибсан, Роббимиз бизни хорликка ташламайди, У бизни ҳимоя қилади, шармандаликдан асрайди.
...Шу билан суҳбатимиз қизиди. Боламизни кўрсатдим. Унинг кўзлари ёнди. Ойна орқасидан Озодни эркалади. Думалоқ дарчадан пешонасини тутдим, ўпди. Анча ўтирдик. Жуда ҳам енгил тортдим. Кучимга куч қўшилди. Узоқ муддатли учрашувга келишим мумкинлигини билиб олдим...
Анжелина хоним, мен Гужаратда йигирма йил яшадим. Фотима хоним йигирма йил мени ўз ёнидан жилдирмади. Тирикчилик қилишим учун ҳунар ўргатди: тикувчилик, тўқувчилик, пазандалик, фаррошлик, тозалаш, хуллас, аёл киши учун бойлик бўладиган ҳамма ишни қилдим. Топган пулимга барака ёғар эди. Тўғри, ёнимда ўз эҳтиёжимдан ортиқча қора чақам ҳам бўлмади, кўнглим қаноат ила тўла эди, бироқ.
Ўзгалар билан ишим бўлмади. Эрим билан ҳар бир йилда тўрт марта кўришишим мумкин эди – икки марта қисқа, икки марта узоқ муддатга. Тўрт марта унга егулик, ювиниш воситалари киритардим. Бу мен учун бахтиёрлик бағишларди. Ҳар сафар эримнинг ҳузурига борарканман, жаннатга талпинаётгандек ўзимни ҳис этдим. Умримнинг мазмуни – қамоқда дини учун, эътиқоди учун кофирлар зулмини кўраётган эримнинг кўзларини ойдин этиш эди, гўё. Аслида, бу муҳаббатнинг қандай туғилганлигини билмайман. Эримнинг биргина назари мен учун кифоя эди. У эҳтиёжини айтиб, лаб жуфтлашига ҳожат қолдирмадим.
Йигирма йилда Аллоҳим бизга фарзандлар берди. Яна бир ўғил ва икки қизни дунёга келтирдим. Уларга гўзал исмлар қўйдик. Кунларнинг қандай кечганини билмайман.
Ажабки, машаққатлар ҳаётимни қатъий тартибга солиб қўйгандек эди: эрталаб фажр намози учун нисбатан эрта уйғонаман, ярим жуз Қуръон ўқийман, кейин ибодатимни қилгач, яна ярим порани тиловат қиламан. Қуёш чиқади. Ишга киришаман. Ҳар ишимнинг аввалида Расулуллоҳ соллалоҳу алайҳи ва саллам ўргатган дуоларни ўқишни одат қилдим. Фарзларни ўтайман. Хуфтондан сўнг, тезда уйқуга ётаман.
Уйқуларим чарчоқларимдан халос бўлишим учун етди. Аллоҳнинг изни ва марҳамати ила йигирма йилда бирор марта касал бўлмадим. Касал бўлиб, ётиб қолмадим. Ҳамиша кучли эдим, ҳамиша қувватли эдим.
Дуоларимда бирор марта эримни унутмадим. Бирор марта уни хотиримдан фаромуш этмадим. Аллоҳим ўша вақтларда мендан тушкунликни кўтариб қўйди.
Қамоқ муддати тугагач, эрим қамоқдан чиқди. У, назаримда, ҳамон ёш ва ҳамон бақувват эди. Одамлар қамоқдан қийналиб, эзгин ҳолда чиқадилар, одатда, у эса кучли ва ҳикмат соҳиби ўлароқ бағримга қайтди.
Биз Фотима хонимнинг уйида яна олти ой қолдик. Эрим бу орада озодлик ҳаётига мослашмоққа интилди. У қийналди. Бироқ сездирмади. Уйқуси кам, хаёли паришон эди. Сабабини сўрасам, индамасди. Мен ҳам безовта этмасдим.
Бир куни ўзи ёрилди.
– Ҳолимизга паришонман, Сабринисо, – деди у менга. – Мен-ку, Аллоҳимнинг изни ила озодликка чиқдим, Аллоҳимнинг марҳамати ила мана, хавфсиз бир турмушни кечирмоқдамиз. Атрофга қараб, ҳамма нарсани омонат кўрмоқдаман. Дунёнинг ҳеч бир ишида сабот йўқ, ҳамма нарса ёлғондан тиклаб қўйилган, ҳамма одамлар қумдан бўлган уйларнинг ичларида яшамоқдалар, гўё. Кўзимга қиёмат шу қадар яқин кўринадики, унинг даҳшатидан юрагим зириллайди. Ўлимнинг юзи юзимга тегиб тургандек бўлади. Бутун олам, исломият аҳли, мусулмонлар ҳамма нарсадан ғофил. Ҳаммамиз Аллоҳнинг ҳузурида беражагимиз жавобни, жазони унутганмиз. Ўз жонимиздан бўлак қайғумиз қолмаган. Уммат ғами биздан кўтарилган. Уммат ғами даъвосида бўлганларнинг аксари риё ва кибрга ботиб қолганлар. Жасоратдан айро тушдик. Зулм исканжасида қолаётган миллионлаб инсонлар бор. Бизнинг ҳаётимиз қора турмушнинг қора меҳнатига қоришиб кетган. Қорнимиз тўйганига, хатарсиз кун ўтказганимизга мастмиз. Озгина меҳнатимиздан шодмиз. Ҳимматимиз шу қадар ҳам паст бўладими? Беш вақт намоз, бир ойлик Рамазон рўзаси, закот ва ҳажнинг ўзи билан бизнинг вазифамиз, наҳотки, буткул тугаса?!. У ҳолда, ҳаммаси жуда содда экан-да! Йўқ, бу ҳаммаси учун илк қадам. Аллоҳнинг ҳузурида бизнинг ҳолатимиз қандай – билмаймиз, амалларимизни, қувончларимизни, ташвишларимизни, қайғуларимизни, шону шуҳратимизни кўрмайдиган бўлиб, уларни унутмоғимиз керак. Расулуллоҳ соллаллоҳу алайҳи ва саллам даврларида шундай эди. Саҳобалар ўзларини Аллоҳ ҳузурида йўқ, деб ўйлардилар, ўзларини йўқ, деб ишонардилар. Ер юзига Ислом рисолатини етказган буюк зотлар ўзларини Ер юзидаги аввалу охир одамларининг энг гуноҳкори, дея маломат этардилар. Аллоҳнинг муҳаббатини қозониш, Аллоҳнинг ризосига мушарраф бўлиш учун бору йўқларини бериб юбордилар. Биз эса... чуқур чоҳ ичидамиз... Бизнинг вазифамиз не? Бир мусулмон ўлароқ динимиз ҳимояси, исломият ривожи учун қандай хизмат қилишимиз мумкин? Бу масалада жуда кўп ўйладим, биз жуда ожизмиз. Биздек фақирлар, фуқароларнинг йўли – Аллоҳга холис ибодат қилиш, иститоатимиздан – бутун қувватимиздан, Аллоҳ берган имкониятларимиздан келиб чиқиб, Исломнинг барча шартларини адо этмоқдир. Солиҳ, олим фарзандларни тарбия этмоқ, улуғларга ихлос ила эргашмоқ, тилларимизни тийиш, дилимизда Аллоҳнинг зикри, амалимизда Аллоҳнинг фарзи ва Расулимизнинг суннати бўлар экан, яқийнни, ихлосни, муҳаббатни, садоқатни бой бермасак, Аллоҳнинг Ўзи йўлимизни очишига шубҳа йўқ!..
...Шундай деди эрим. Кейин Аёдҳияга қайтди. У ерга бир неча марта қатнади ва эски яшаган ҳовлимизни янгитдан қуришни бошлади. Бир хона ва бир даҳлизни тиклагач, мен ҳам кетдим. Фотима хоним билан ажралишимиз қийин кечди. У биздан Гужаратда қолишимизни ўтинди. Эрим рози бўлмади. Аёдҳияда мусулмонлар мавзеини оёққа тургазиш керак, деди.
Қайтдик.
Бу воқеаларга ҳам яна йигирма йил бўлди. Бошимиздан кўп ташвишлар ўтди. Уларни ҳикоя қилсам, охири кўринмайди, Анжелина хоним. Менинг аёл киши ҳақида, муслима аёл қандай бўлиши тўғрисидаги хулосаларим Исломий эътиқодим ва кўриб ўтган тажрибаларимга асосланган. Ҳаётим менга Исломнинг энг тўғри йўл, исломий таълимот инсоният ҳаёти учун энг мақбул ечим, энг мукаммал қонун эканлигини исботлаб берди. Аёл кишининг ичида қандай шайтони бор, у аёл ҳиссиётларини қандай ўйин қилишини, қандай адаштиришини биламан. Аёлнинг қатъий матонат, эътиқод соҳибаси ўлароқ комиллик касб этиши қийин. Биз ўзгарувчанмиз. Гоҳо нималарни хоҳлаётганимизни ўзимиз билмаймиз. Бизнинг табиатимиз жуда ўзгарувчан.  Ақлимизга хилоф равишда макру ҳийлалар қилаверамиз. Ўзимизни ҳаммага ақлли, ҳикмат соҳибаси ўлароқ кўрсатишга ўчмиз. Бироқ бизни оналик тийнатимиз ўзгармас хислатларимиздандир. Умуман, аёл фитрати жуда қизиқ ва мураккаб. Уни фақат Аллоҳга бўлган қўрқув тарбиялаши мумкин. Ислом аёлнинг қалбини ҳимоя қилади, Ислом аёл қалбини бузуқ хаёллардан, изтироблардан, иккиланишлардан, азобдан, тушкунликдан, беҳаёликдан ҳимоя қилади. Ислом аёлнинг иффатини, номусини, ҳаётини сақлайди. Аёл қанчалик донишманд, қанчалик салоҳиятли, қанчалик оқила бўлмасин, Исломдан ташқарида ўзига йўл изласа, унинг бирор амали на дунёсига, на охиратига фойда келтирмас. Чунки биз дунёни бир экинзор ўлароқ билдик. Бизга Расулимиз соллалоҳу алайҳи ва саллам шундай таълим бердилар. Бу дунё экинзорига нима эксак, охират куни уни териб оламиз. Шу қоида жаҳондаги саодатни таъминлаб бериши шубҳасиз.
Анжелина Сабринисо хонимнинг ҳамма гапларини эшитиб, бир савол берди:
– Хоним, бу қарашларингиз мусулмон аёлларининг барчасига хосми? Чунки Исломда мазҳаблар кўп, мазҳаблар орасида ихтилофлар бисёр. Қарашлар турфа. Мен мусулмонларни ўрганиб, улар орасидаги аёвсиз тортишувларни, ҳақоратларни, бир-бирларини диндан чиққансан, дея маломат қилишларини кўрганман. Бунинг сабаби нима? Модомики, Ислом Сиз айтганингиздек, мукаммал қоида экан, бу аҳволнинг боиси қаерда?
– Анжелина, – деди кулимсираб Сабринисо хоним. – Бундай мураккаб саволларингизга Сизни қониқтирадиган жавоб бера оламанми, йўқми, билмайман. Бироқ мусулмонлар орасидаги ихтилофлар Исломнинг эмас, мусулмонларнинг нуқсонидир. Ўз динини яхши билмаган, унинг руҳоний хазинасидан баҳра олмаган мусулмонлар ана шундай хатоларга йўл қўйишлари табиий. Мен уларни бу учун қоралмайман, балки, Аллоҳим барча мусулмонларга ўз нусратини ёғдирсин, мусулмонларнинг қалбларини ўзаро улфат қилсин, деб дуодаман.
...Анжелина Ҳиндистонда яна бир ой юрди, мақсад қилгани лойиҳаларни муваффақиятли тугатди, бир неча қисмли илмий-оммабоп фильмлар суратга олишда қатнашди.
Хаёлини Зайнаб ва Сабринисо хонимларнинг ҳаётлари ҳақидаги қиссалар қамраб олди. Икки муслиманинг бу қадар уйғун фикрлаши, бу қадар қатъияти, ҳаётнинг зарбаларидан ғолиба ва музаффара бўлиб чиқишлари ҳайратини уйғотарди. Кексайган овруполик хонимларнинг фарзандлар қаровидан четда, қарияларнинг махсус уйларида ўлимни умидсиз кутаётганларни ҳамиша унинг кўз ўнгида...
Бутун умр меҳнат қилган, ҳаётини лаззат ва ҳузур топишга сарфлаган аксар аёллар кексайганларида жуда шикаста эдилар. Уларнинг баъзилари мижғов, жанжалкаш, оқибатда, бор куч-қувватлари танларини тарк этгач, овозлари-да, чиқмай қолади. Шифтга нур кетган кўзларини қадаб, жимгина ётадилар. Хизматчилар уларни аравачада очиқ ҳавога олиб чиқадилар, ям-яшил майдон, ранго-ранг гуллар, денгиз нафаси, мовий осмон уларнинг қалбларига ҳам, кўзларига ҳам қувонч бермайди. Айтишга сўзлари тугаган ёки суҳбатга ҳафсала ҳам йўқ. Уларнинг кўпчилигини ўлимнинг нариги томонидаги ҳадсизлик, қоронғулик қўрқитади.
Анжелинанинг наздида Зайнаб ва Сабринисо хонимлар учун ҳаётнинг гўзали ўлимнинг нариги томонидадир. Улар дунёга бир бекат сингари қарайдилар, Аллоҳнинг тақдирини шодлик ила қабул қилиб, ўзларини Роббилари ихтиёрига буткул таслим этишган.
Анжелина учун бу энг мақбул, энг нурли бир йўл ўлароқ туюла бошлади.
Ўша вақтда Францияда бутун Ислом оламини ларзага келтирган бир воқеа содир бўлди. Бу ўша манфур воқеа – “Шарли Эбдо” журналининг Муҳаммад соллаллоҳу алайҳи ва салламни мазах қилиб пайдар-пай сурат чизиб, эълон қилиши эди.
Анжелина Парижда эди. “Шарли Эбдо” муқовасидаги бу суратлар унга мутлақо маъқул бўлмади. Зудлик билан ўзининг интернетдаги саҳифасида раддия эълон қилди.
“Биз демократия номи остида мусулмонлар ва ўзимизнинг ўртамизда катта муаммоларни келтириб чиқаришимиз мумкин. Франция, балки Оврупо танлаган инсонпарвар тамойиллар ўзгаларнинг эътиқодий йўлбошчиларини бу тариқа таҳқирлашни назарда тутмайди. Ислом тарихида ғайридинларнинг бошлиқларига бу каби муносабат кўрсатилганига бирорта далил йўқ, “Шарли Эбдо”нинг бу иши қонли зиддиятлар келтириб чиқаришидан қўрқаман, чунки менга мусулмонларнинг ўз динлари ҳимояси йўлидаги қайтмас табиатлари жуда яхши маълум”, – дейилган эди ушбу раддияда.
Мазкур фикрлар катта баҳсларни уйғотди. Раҳбарияти Анжелинани чақирди.
– Сизнинг қарашларингиз нотинчлик уйғотяпти, – деди компания директори.
– Бунинг нимаси хавфли? – ҳайрон бўлди Анжелина.
– Сиз қандай қонли зиддият ҳақида ёзяпсиз? – жиддийлашди бошлиқ. –  Бу билан Франциянинг ўзини террор ишлаб чиқарувчисига айлантиряпсиз.
– Шундай эмасми? – деди Анжелина. – Биздаги фикр эркинлиги қаерда қолди?
– Фикр эркинлиги ўз йўлига, – деди бошлиқ. – Бироқ давлат сиёсатининг йўналишини сиз тўғри тушунинг. Фикр эркинлиги омма учун, сиз эса ўзингизни эҳтиёт қилинг.
– Жуда қизиқ бўлди-ку, бу! – деди Анжелина. – Менга ошкора равишда фикрлаш тўсиғини қўймоқдамисиз?
– Жаҳлингиз чиқмасин, Анжелина хоним, – деди бошлиқ хотиржам. –  Франция бугун нафақат Оврупода, балки Ер юзида ўзининг сиёсий иродаси, мавқеи учун курашмоқда. Глобал шароитда кундан кунга янги сиёсий, ҳарбий кучлар пайдо бўлмоқда. Хусусан, Яқин Шарқда Ислом мужоҳидларининг қонли ҳаракатлари, сиёсий фаолликнинг кучайиши, Афғонистон муаммоси, Исломнинг тарқалиб бориши вазиятни жим кузатиб туришга йўл бермайди. Бугун демократия номи остида ўрнатилган тизим ичида қайси давлатнинг обрўси юқори бўлишини биласизми? Бу Исломга қарши тура олган давлатдир. Курашнинг ягона йўли – Исломнинг қонли ғояларига қарши курашмоқ, мусулмонларнинг руҳиятини синдиришдир. Қўрқитиш ва ахлоқни бузиш билангина мусулмонларнинг руҳиятини синдира оламиз. Ҳозир Исломга қарши ошкора курашиш учун бирор давлатнинг журъати йўқ. Бироқ бунга эришмоқ керак. Бунинг учун мусулмонларнинг раҳнамоларини обрўсизлантирамиз, мусулмонлар Ер юзида кераксиз эканлигига ҳаммани ишонтиришимиз шарт. Шунда уларга қарши кураш жуда осон кечади. Сиз жуда обрўли компанияда ишлайдиган ва илми билан, ижоди билан танилган муаллиф, сценарийнавис ўлароқ бу сиёсий курашни чуқур тушунинг ва давлат манфаатини ҳимоя қилинг.
– Жаноб! –  деди Анжелина директорга ажабланган нигоҳларини қадаб.  –  Кечирасиз, бундай гапларни очиқ гапириш хавфли эмасми? Сиз бу гапларни менга гапириш учун қаердан жасорат топдингиз?
Директор кулди.
– Буни гапириш учун жасоратнинг кераги йўқ, шунчаки, ватанпарвар бўлиш керак, – деди. – Иккинчи жаҳон урушидан кейин Оврупо Америка ва Собиқ Иттифоқ қўлида қолиб кетди. Сиёсий, ҳарбий жиҳатдан оқсадик. Исроил деган давлатни ташкил қилиб, ҳамма унинг ноғорасига ўйнай бошлади. Дунё банклари, қурол савдоси, қорадори тижорати, одамларни олди-сотди қилиш кимларнинг қўлида, биласизми? Ҳаммаси ҳукуматларни орқадан туриб бошқараётган кучларнинг қўлида. Франция бу зиддиятли майдонда ўз сўзини айтиши керак. Бир томондан Туркия қад ростлаб келяпти. Мисрда Мурсий, Ливияда Каддафий, Ироқда Саддам, Афғонистонда Толибон – буларнинг ҳаммаси бир куч бўлиб шаклланди. Бирини йўқотсак, иккинчиси оёққа туряпти. Сиз дахлдор бўлган лойиҳаларнинг ҳаммаси Исломнинг маънавий ва руҳоний жиҳатларига урғу беради, шу нарсага инсониятни ишонтиришга қаратилган. Исломнинг бошқарув қудрати, Ислом муаммоларни амалий ҳал қилиши ҳақида гап бўлиши мумкин эмас. Араб давлатларининг аксарида ўз тизимларимизга эга бўлдик. Саудия, Сурияда бизнинг манфаатларни акс эттирадиган сиёсий ақийдаларни ўрнатдик. Айниқса, Асадлар сулоласи тўлиғича бизнинг қарашларимизни истифода этади. Ҳозир у минтақада бошланаётган ҳарбий можароларга бутун дунёда салбий бир муносабат уйғотиш бизнинг бурчимиз. Ишнинг аввалидаёқ сизни диний мотивдаги, айнан, Ислом динига боғлиқ ишларга биз жалб этдик. Натижада, Ислом масаласида ҳам амалий, ҳам назарий илмга эга бўлдингиз. Сиз, Анжелина хоним, онгли равишда исломий кучларга қарши туришингиз керак. Сиздан шуни талаб қиламан. Бу сизнинг вазифангиз. Оммага Муҳаммад пайғамбар ҳам одам эканлигини, унинг ҳуқуқлари ҳеч кимникидан устун эмаслигини ва Оврўпо халқи учун зинҳор устун бўла олмаслигини сингдиришингиз шарт. Муҳаммад ким? Бир араб, холос. Уни илоҳий олам билан боғлаш бизнинг манфаатларга тўғри келмайди. У ҳақда мусулмонлар эмас, бошқалар ҳам дахл қилиб бўлмайдиган шахс, деб ишоняпти. Инсониятнинг энг буюк шахси, деб эълон қилишларининг ўзи аҳмоқона иш. Демак, биз Исломга қарши курашар эканмиз, аввало, Муҳаммад титулини, Муҳаммад тотемини парчалаб ташлаймиз. Бутун дунё Муҳаммаднинг ҳам ҳақоратланиши, мазах қилиниши мумкин бўлган одам эканлигига ишонсин. Биз бу борада курашни асло тўхтатмаймиз. Бу ишимиз йиллар ўтиб ўз мевасини беради – Муҳаммад ҳамма қатори одамга айланади. Аслида ҳам, шундай. Ўн тўрт асрдан буён унинг мутаассиб тарафдорлари уни шундай илоҳийлаштириб олишган. Мақсад – Муҳаммад титули остида ўз ҳокимиятларини мустаҳкамлаш бўлган, холос. Биз буни йўқ қиламиз. Сиз Ислом ғояларига алданманг. Унинг руҳий, ақлий ҳужумларига таслим бўлманг. Биз қандай таълим олдик? Биз эркин тафаккур таълимини олдик! Биз учун илоҳ ҳам, шайтон ҳам бир. Чунки биз уларга ишонмаймиз. Биз ўзимизнинг эркимиз учун курашамиз. Агар бу эркка шайтоннинг тарафида туриб эришсак, шайтон тарафга ўтамиз. Лекин Худо тарафига эмас! Худо ҳамма нарсани монополия қилиб олган. У истагандек буйруқ чиқаради, истаган одамини жаҳаннамга тиқади, истаганини жаннатга киритармиш! Сафсата! Бундай бўлишига биз йўл қўймаймиз! У Ийсо бўлсин, у Муҳаммад бўлсин – Худога хизмат қилишни истаётган гумроҳларнинг ҳаммасини ер тишлатамиз! Буюк Франция учун, буюк Оврупо учун, буюк Озодлик учун!
Директор шундай деб оташин нутқини тугаллади. Анжелина сукут сақлади, ўйланиб қолди. Бу нутқ, ҳақиқатан, жўшқин янгради, бошлиқ ҳам парижлик эмасми, адабий француз тилида шеър ўқигандек сўзларди.
Анжелинанинг онгида Зайнаб ва Сабринисо хонимлар сабабли туғилган кўплаб хулосалар аралашиб кетди, бу хулосалар ва директорнинг ғоялари орасида катта жарлик бор эди. У янада чуқурроқ ўйлаб олиши кераклигини ҳис этди.
– Жаноб,  – деди бошлиғига Анжелина. – Менга айтганларингизни ҳазм қилишим учун вақт беринг.
– Албатта, – деди бағрикенглик билан бошлиқ. – Истаганча ўйланг, ўрганинг. Ҳамиша ёдингизда сақланг – буюк Франция учун! Аниқ қарорга келинг ва менга хабар беринг. Сизга меҳнат таътили бераман. Агар айтганларимга рози бўлсангиз, сиздаги юксак иқтидор ила мусулмонлар онгини алғов-далғов қиладиган ўнлаб улкан лойиҳаларни амалга оширамиз.
...Шу кундан бошлаб, Анжелина Муҳаммад соллалоҳу алайҳи ва саллам тарихини ўрганишни бошлади. Аввал, француз тилида ўқиди, кейин инглиз тилида, немис тилида. Бироқ ўқиганлари уни қониқтирмади. У араб тилини ўрганишга аҳд қилди. Араб тилини ўрганиш учун махсус дарсни бошлади. Анжелина кунларини араб тилига бағишлади. Ҳар бир ўзлаштирган сўзини амалда қўллашга уринди. Араб тили кутилмаганда унинг учун осон туюлди – Муҳаммад соллаллоҳу алайҳи ва саллам ҳақидаги матнларни тезда ўқиб, равон тушуна бошлади.
Бир неча тилда, қолаверса, айнан араб тилидаги сийратларни ўқиб тушунишга уриниш Анжелинани еттинчи асрдаги Арабистон яриморолига, Маккага, Мадинага олиб кетди. Табиатан мукаммалликни яхши кўрувчи бу аёл уйидан деярли чиқмай қолди. Икки ой бошини исломий манбалардан кўтармади. У, аввалбошда, ўз бошлиғи ғоясига таянишни маъқул топди – Муҳаммад соллаллоҳу алайҳи ва салламга бир ғаним ўлароқ боқди. Лекин икки ойнинг сўнгида бу Инсонсиз инсониятнинг нақадар улкан ҳалокатга мубтало бўлишини тушуниб етди.
Муҳаммад соллалоҳу алайҳи ва салламга яқинлаб келгани сайин Анжелина бу Инсон учун жон бериш энг улкан шараф, деган тўхтамга келди. Ичидан отилиб келаётган бир вулқон уни бу нуқтада қолишига, яъни умрини бу хатоликлар ичида ўтказишига йўл қўймасди.
У Париждаги масжидлардан бирига борди, масжидда турк миллатига мансуб одам имомлик қилар экан. Ўзини Метинбей деб таништирган имом Анжелинани диққат билан тинглади. Уни табриклади.
– Энг гўзал қарор! – деди.
Орада Анжелинанинг мусулмонлар жамоаси билан яқиндан танишгани, исмини Мубина, дея ўзгартиргани тафсилотларига кенг тўхталиб ўтирмаймиз. Бироқ бу жараён унинг учун нисбатан енгил кечди, муслималар билан суҳбатга киришар экан, уларга ўзини жуда яқин сезди.
Анжелина ўзининг интернетдаги саҳифасида махсус видеочиқиш қилиб, Исломга кирганлигини эълон қилди. Қуйида Сиз унинг ана шу чиқишда сўзлаган нутқини ўқишингиз мумкин:
“Коинотни яратган яккаю ёлғиз Аллоҳга ҳамдлар айтаман! У фақат ибодат қилинишга лойиқ бўлган Зотдир! Унинг шериги, тенги, ўхшаши йўқ деб гувоҳлик бераман! Ва Муҳаммад соллаллоҳу алайҳи ва саллам Аллоҳнинг сўнгги элчисидир. Мен уни Аллоҳнинг расули ҳамда қули, бир оддий бандаси, деб гувоҳлик бераман.
Бизнинг жамиятимизда адолат бор, дея кўп бонг урамиз. Аслида, биз адолат, дея нафсимизга тўғри келган ишларни тақдим этамиз. Бугун Франция, балки Оврупо бир ҳақсизлик устида турибди. Бу ҳақсизлик – икки олам сарвари Муҳаммад соллаллоҳу алайҳи ва салламга қилинган ҳурматсизликдир.
Бу оддий ҳурматсизлик эмас, бу инсоният учун қилинган жиноят. Одамзодга тарих мобайнида ҳеч ким Ул Зот каби хизмат қилмаган, Ул Зот каби инсониятга оламшумул ғалабалар тақдим этмаган, ҳеч ким Ул Зот каби Аллоҳнинг ҳузурида улкан мартабага эришмаган.
Муҳаммад соллаллоҳу алайҳи ва салламни пайғамбар, деб тан олмайдиган мушрик ва даҳрийлар ҳам У Инсоннинг ҳаётига қараб ақллари лол қолади. Зотан, ҳеч кимнинг ҳаёти Муҳаммад соллаллоҳу алайҳи ва саллам каби сонияма-сония тарихга зарб этилмаган. Ҳеч кимнинг издошлари Ул зотга эргашгани каби ўз йўлбошчисига эргашмаган. Илмсиз ва етим бўлиб улғайиб, жаҳолатга ботган бир ҳовуч халқнинг ичида Илоҳий бир Нурни порлатиб, Ер юзига Ислом неъматини етказиш Ул Зотнинг зиммасида эди. Расулуллоҳ соллаллоҳу алайҳи ва саллам буни адо этдилар.
Инсониятнинг жами донишмандлари, улуғлари, ҳакимлари, қирол ва императорлари йиғилиб келсалар-да, набийимиз Муҳаммад соллаллоҳу алайҳи ва салламнинг оёқлари остидан чиққан бир гардга тенг кела олмаслар!
Менга Исломга қарши курашмоқни таклиф қилишди. Мен Исломга қарши курашмоқ учун Муҳаммад соллаллоҳу алайҳи ва салламнинг ҳаётларини ўргандим ва бу ягона ҳақ динни қабул қилдим, Алҳамдулиллаҳ. “Шарли Эбдо” журналида юз берган қотилликдан бутун Франция қайғуда, бироқ мен қотиллик, дея аталаётган воқеанинг сабабини яхши тушунаман. Бутун борлиғи, ота-онаси, фарзандларидан афзал кўрганлари бир Инсонни ҳақоратлашга бирор мусулмон сукут сақлаб турмайди. Агар мусулмонлар сукут сақласалар ҳам, Аллоҳ сукут сақламайди. У Ўз Набийсини барча балолардан омон сақлагани каби то қиёматгача ҳимоя қилишига мен аминман!
Билингки, мен бугундан бошлаб Ислом динини қабул этганимни эълон қиламан, ишлаётган идорам бутунича Исломга қарши курашиш учун йўналтирилган экан, у жойда ишлаш мен учун ҳаром. Ва билингки, менинг пайғамбарим – Муҳаммад соллаллоҳу алайҳи ва салламга қарши қаратилган ҳар бир ҳужум менга қилинган ҳужумдир. Мен ўз Йўлбошчимни ҳар қандай йўл билан бўлса ҳам, ҳимоя қилишга тайёрман!”
        </item>
        <item>
Урумчида ҳам қамоққа бориб тушишини тахмин қилган Абдуллоҳ янглишибди: уни қандайдир маъмурий бино ҳовлисида ўтуловнинг темир қутисидан туширишди.
Ҳовли тўрт бурчак – ўртада яшил чим, гуллар. Ерга мармар парчалари терилган. Кичиккина ҳовуз, ҳовузнинг ўртасида қизилга бўялган аждаҳонинг осмонга қараган очиқ оғзидан сув отиляпти.
Ҳарбий ва полициячилар. Бино – узун. Уч қаватли. Пештоқлари алвон. Деразали уйғур услубида. Девори кулранг. Учта алоҳида кириш эшиклари бор экан.
Ҳовлининг бир томони темир панжара. Учланган темирлар тепага қараган.
Ҳаво илиқ. Абдуллоҳ совуқ қотмади ҳам, терламади ҳам. Бироқ оёқлари, думғазаси уюшиб қолди. Йигирма тўрт соатдан ошиқ йўл ҳоритиши керак, аслида.
Инсон, одатда, кетма-кет муаммоларга дуч келаркан, унинг ички дунёсида курашувчанлик, енгилмаслик табиати тарбияланади, ҳатто, жисм ўзига келаётган ҳужумларга нисбатан онгдан ташқари ҳолда ҳимоя ўйлаб топади. Бу ҳимоя тизими ўчмайди. Бу ҳимоя хавфдан тўла сақлай олмаса ҳам, зарбаларга чап беради ёки уларнинг кучини кесади. Шунинг учун, кўпчилик хотиржамликка берилиши билан касал бўлиб қолади ёки ерга йиқилади.
Абдуллоҳнинг салкам олти йил давомида бошидан ўтиб келаётган синовлар уни чарчоқларни ҳис қилмайдиган ҳолга келтирди. У бирор қийинчиликни қийинчилик, деб қабул қилмайдиган нуқтага чиқди. Ўнқир-чўнқир йўлда юрган от аравадан қаттиқроқ силкиниб юрадиган ўт уловнинг темир қутиси ичида йигирма тўрт соат тўхтовсиз “йўл босганига” қарамай у тетик. Танаси ҳорғинликдан холи эди, гўё.
Абдуллоҳни бинонинг ўрта эшигидан ичкарига олиб киришди. Чапга эллик қадамча юргач, ювиниш хонасига рўпара қилишди.
– Мана бу либосларингиз, – деди уйғурчалаб уни кузатиб келаётган зобит ўралган кийимни узатиш асносида. – Ичкарида ювиниб, ўзингизга қараб чиқинг.
Абдуллоҳ индамай кийимларни олди.
Ичкари – ювиниши хонаси экан. Катта ва узун оқ тос, бири оқ ва бири қизил рангдаги бурамалар, жўмраклар... Ойна. Совун. Соч-соқолни тартиблаш учун устара...
Абдуллоҳ секин қизил бурамани айлантирди. Жўмракдан аввал илиқ, кейин иссиқ сув тушди... Сувни маромига келтирди.
Вужуд илиқ сувни унутиб қўйган эди. Терилар, ички аъзолар юмшади. Илиқ сув жисмга шу қадар хуш ёқдики, Абдуллоҳ беихтиёр роҳатланди. Бу лаззат унинг танасини забт этса-да, миясига ғайритабиий бир оромни бахш этса-да, унутилган ҳузурларни уйғотган эса-да, онг тагидаги безовталик кетмади. Ўша безовталик: “Роҳатланишга ҳақинг йўқ!” – дер эди.
Абдуллоҳ кўзгуга тикилди. Қаршисида бегона бир одамни кўрди. Беш йилки, ўзининг қиёфасини ҳам ёддан чиқарган эди. Ҳозир кўзгуга қараб, қаршисидан қандайдир ўта жиддий инсонга дуч келди. У шундай жиддий эдики, кўнгилхушликлар, ҳазил-ҳузуллар унга яқинлашишдан ҳам ҳайқиса, не ажаб.
Соч-соқолини жамлоқ зиндонида қириб ташлашган эди. Бироз қорайибди. Озгани учун бурни кўпроқ кўзга ташланади. Қовурғалари саналиб турибди. Қўл ва оёқ суяклари туртиб чиққан. Лекин кўзлар қўрқувдан йироқ. Бу кўзларга ҳаяжон ёки севинчни тўлдириш анча қийин...
Юзига ажин тушмабди. Қизиқ. Абдуллоҳнинг ўз қиёфаси туйқус ўзгармагандек, худди аввалгидек туюлиб кетди. Ювиниб бўлгач, артинди, янги кийимларга қаради.
Ўлчамини топишибди. Бироқ либослар ранги қора экан. Кийиниб, яна кўзгуга боқди: озғин баданига кўча кийимлари ярашибди. Энди у бошқа бир суратга кирди. Ўзининг кўзига яна нотанишдек кўринди. Бироқ янги кийим унинг кайфиятини сездирмай кўтарди.
“Аллоҳим, ҳуснимни чиройли қилганинг каби ахлоқимни гўзал қил! Бу либосларни фақат Сенинг ризолигинг йўлида кийиб, тугатай!” – деб дуо қилди пичирлаб.
Абдуллоҳнинг кейинги учрашуви янада хушмуомала ва хушхулқ одамлар ила кечди. Улар уч киши эдилар ва Абдуллоҳни афв этилгани билан табриклашди.
Абдуллоҳ у қадар шодланмади. У бу табассумлар ортида яшириниб турадиган заҳарни яхши танийди. Лаблардан учаётган гўзал сўзлар бир ондаёқ оғу сурилган найзага айланиши ҳеч гап эмас. Ўнг қўл силаб тургани билан чап қўл белнинг ортида ханжар тутиб туриши ҳам ўта табиий.
Абдуллоҳ шуларни хаёлдан ўтказди. Бир соат атрофида у билан хушчақчақ, “дўстона” суҳбат бўлди. Маҳбусликни тугатаётган бу инсон гапларга қисқа-қисқа жавоб бериш билан чекланиб ўтираверди. Ниҳоят, у билан тушлик қилиш учун Туркиядан меҳмон келгани айтилди. Бу хабар Абдуллоҳнинг кўзларини чақнатди. Туркия сўзи унинг ухлаб ётган ҳиссиётларини қўзғаб юборди. Шу онда у озодликка чиқаркан, эркинлик ҳаёти қандай кечишини мутлақо хаёлига келтирмаганини идрок этди. Ота-онаси, оиласи, фарзандлари ҳақида, Истанбулдаги ҳовлиси, яқин дўстлари, биродарлари – буларнинг барчаси у учун ўтмишдаги рўёга айланган эди, ҳозир эса ана шу рўёнинг ичига кириб бориши аниқлигини туйқус ҳис этди. Йўқ, рўё эмас, улар ҳақиқат-ку! Ҳаётидаги энг қийматли неъматлар-ку! Ҳа, ота-онани, оилани, эркни, умуман, яшашни биз неъмат, деб танишга ўргандик. Аллоҳ берган беқиёс ризқдир улар. Бироқ бу ризққа, бу неъматларга муҳаббат қўйиш жоиз эмас экан. Уларнинг ҳаммаси Аллоҳнинг қўлида. Аллоҳ бергани каби қайратиб олиши ҳам осон. Дунё ҳаётида топилган ҳамма нарса дунёнинг зийнати, дунёнинг чиройи. Бу зийнатга эргашиб, шу чиройга эга бўламан, деган инсон Аллоҳни унутиши мумкин. Қолбуки, қўлимиз ушлаб, кўзимиз кўриб турган ҳамма нарсанинг йўқ бўлиб кетиши ақлимизга ҳам, қалбимизга аён-ку!
Абдуллоҳ Ернинг остида яшади. Ер остида яшаётган тирик одамларни кўрди. Улар Ер устидагиларни маст қилган неъматлардан бебаҳра эканликларини кўрди. Бироқ бу бебаҳралик уларни бахтсиз этмабди. Улар бу неъматларсиз ҳам Аллоҳга холис қул ўлароқ нафас олмоқдалар.
Одамзод ер юзида ўзига жаннат қураман, деб ўйлайди. Охират жаннатини бой беради. Абдуллоҳ учун охират ва ундаги жаннату дўзах шу қадар яқин кўриниб қолган эдики, у ота-онаси, оиласи ҳақида, қадрдон ҳовлиси, жаннатмонанд Истанбул ёки денгизнинг саррин ҳаволарини ўткинчи, деб ич-ичидан инониб, шу инонч билан яшаётган эди. Бироқ улар билан қайта кўришмоқ, ота-она, оилани бағирга босмоқ, жонажон Юртнинг соф ҳавосидан ўпкани тўлдириб нафас олиш, сокин ва улуғвор денгизга термилиб, унинг тўлқинларини томоша қилиб, тафаккурга чўмиш мумкинлиги унинг қамоқда йиғиб-терган, мустаҳкам барпо бўлган хулосаларини бир чайқатди. Бу неъматлардан баҳра олиб, олий ва улуғ бўлган Аллоҳга ҳамд айтиш ҳам ибодат эканлигини англамсиз равишда онгидан ўтказди.
Туркиядан келган меҳмоннинг исми Маҳмуд Четинтоғ экан. Ёши улуғ, олтмишга боргандир. Соқоли бор. Пешонаси кенг. Юзи очиқ. Бақувватлиги билинади. У Абдуллоҳни маҳкам қучоқлаб олди. Бир муддат бағридан қўйиб юбормади. Маҳмудбейнинг икки ёрдамчиси, ёшроқ йигитлар экан, қўл қовуштириб жим туришарди.
– Абдуллоҳбей! – деди кўзида ёш билан Маҳмуд Четинтоғ. – Аллоҳга ҳамд бўлсин! Буюк Роббимга ҳамдлар бўлсин! Сизни кўриш насиб этди! Отангиз Иброҳим Ёрқин сиз қамалиб қолгач, жуда қаттиқ ҳаракат қилди. У Туркия раҳбариятига мурожаат билан чиқди. Оврупо, Амирқо ҳуқуқчиларини оёққа тургазди. Мен катта ҳуқуқшуносман. Эҳсон афанди муршидимизнинг мухлис шогирдларидан бўлган менинг отам ҳам. Иброҳим Ёрқин афандимиз билан дўстликлари бор экан. Биз мусулмонлар бир-биримизга ёрдам бермасак, эртага Аллоҳимнинг қошида нима деган одам бўламиз? Бир мўмин қон ютиб ётсаю, биз ўйин-кулгу ичида яшасак, бизнинг Исломга, Иймонга қилган даъвойимиз қаерда қолади? Олти йил биз ухламадик. Оёқда бўлдик, Абдуллоҳбей. Юринг, энди кетамиз. Бугун шомдан кейин Истанбулга учамиз. Ҳаммаси битди, иншаАллоҳ. Сизга ҳаммасини айтиб бераман. Ҳозир эса тушлик қилайлик.
Ҳар хил расмиятчиликлар тугади. Кўчага чиқдилар. Абдуллоҳнинг наздида, ҳаммаси тушдек эди. Бир тубсизликка оёқ қўяётгандек қадам босарди у.
Одамларнинг кийинишлари ҳам унинг учун ғайритабиий туюлди. Ҳамма тор кийиниб олгандек. Сал кенгроқ кийинса, бўлмайдими? Аёллар... Аёллар бутун борлиқлари ила эркакларни шаҳвоний ишларга чорлаяптими? Бу қадар очиқ ва яланғоч кийиниб юрган аёллар билан аралашиб хотиржам юриш мумкинми?!
Абдуллоҳни ғалати ҳайиқиш қамраб олди. У ўзини оламга буткул бегона эканини идрок этди.
“Ё Аллоҳим! Одамлар нима учун хотиржам? Йўқ, улар хотиржам эмас, шекилли... Улар шошяптилар... Улар ниманинг истагида бу қадар шошиб юрибдилар? Нима учун дунё ишига чўкиб кетишган?! Ахир, шошаётган, талпинаётган нарсалари, аслида, йўқ нарса-ку! Ўзларини кўз-кўз қилганлари билан нимага эришяптилар? Бошқаларни ҳайратлантиришнинг нимаси қизиқ?! Ахир, эртага ўлим келгач, бу нарсалар қолиб кетади-ку! Рост бўлган, ҳақиқат бўлган, адолат билан тўлган оламга кетамиз-ку! У ерда бу дунёда қилган ишларимиз учун жавоб берамиз-ку! Роббимизга ибодат ва итоат қилганимиз ҳақида сўраламиз-ку!.. Ахир, бу қадар ғафлатда яшаш фожиа! Инсоният улкан жарликка қараб кетмоқда! Йиқилишига жуда оз қолибди...”
Абдуллоҳ ўзини шундай фикрлашдан тўхтата олмасди. У кўраётганларидан изтиробга тушди. Беихтиёр Ҳақназарбекнинг олдига – ўша Ернинг остига, уч киши бўлиб беш йил яшашган жойи – зиндонга кетгиси келди. У ерда гуноҳлардан тўсилган эди. Шаҳватдан тўсилган эди. Ҳирсдан тўсилган эди. Ҳавасдан ҳимояланган эди...
Озодликка чиққач чекиладиган изтироб, елкага тушадиган юк қамоққа кирганда учрайдиганинг зарбалардан, хатарлардан, қўрқувлардан кўра улканроқдир. Ернинг остида кўриб чиққанинг ҳақиқатлар сени кўз юмишга қўймайди. Қон томчилаб турган ярадек қийнайди.
Абдуллоҳни бир уйғур ошхонасига олиб киришди. У ерда ўрта бўйли, тўладан келган, ихчам мўйлаби ярашимли, юзи думалоқ, бошига қалампирнусха дўппи, эгнига беқасам тўн кийган бир одам алоҳида мулозамат билан кутиб олди.
–  Абдуллоҳбей!  – деди у ҳам шодликдан терисига сиғмай. – Юсуф алайҳиссаломнинг мадрасасидан чиқиб келдингиз! Аллоҳим бу таҳсилингизни муборак этсин! Ўзингиз учун, миллат учун, уммат учун, дин, дунё ва охират учун хайрли этсин!
– Амийн! Амийн! – деди Абдуллоҳ қўлини кўксига қўйиб.
– Менинг исмим Абдураҳим Ҳайит. Ҳофиз Абдураҳим! – ўзини танитди янги биродар.
Абдуллоҳ ўзини қуршаган инсонларнинг қалбидан тошиб турган ҳуррият ва дард алангасини бутун борлиғи билан ҳис этди. Тушлик баҳона эди, холос. Сўз фақат миллат эрки, қирилган уйғурлар, хорланган миллат, қулликка маҳкум этилган халқ ҳақида борди.
– Бизнинг минглаб ўғлонларимиз душман қўлида шаҳид кетди, – деди ёниб Абдураҳим Ҳайит. – Йигирма тўрт ёшида ҳибсхонада Лутфулло Муталлибни ўлдирдилар. Турфонда босқчинчига исёнлар қилдик. Ул исёнда шаҳид бўлган Абдулхолиқ Уйғурларимиз бор эди. Тангрим менинг қалбимга миллат ҳуррияти учун бир Олов солди. Нетай, шундай туғилдим. Шундай яшамоқдаман! Бирор жойда ноҳақлик кўрсам, жим кета олмадим. Абдуллоҳбей, мени Овруполарга чорладилар, лекин мен қон қусаётган халқимни қандай қилиб ташлаб кетай! Сиз эшитинг! Мен айтай!
Шундай деб Абдураҳим ҳофиз сокин овозда айта бошлади:

Саҳар вақти кўрдим кўзим султонини,
Дедим: “Султонмисан?” У деди: “Йўқ, йўқ”.
Кўзлари оташли, қўллар хиноли;
Дедим: “Чўлпонмисан?” У деди: “Йўқ, йўқ”.

Дедим: “Исминг недир?” Деди: “Ойхондир”.
Дедим: “Юртинг қай ер?” Деди: “Турфондир”.
Дедим: “Бошингда не?” Деди: “Ҳижрондир”.
Дедим: “Ҳайронмисан?” У деди: “Йўқ, йўқ”.

Дедим: “Ойга ўхшар...” Деди: “Юзимму?”
Дедим: “Юлдуз каби...” Деди: “Кўзимму?”
Дедим: “Ёлқин сочар...” Деди: “Сўзимму?”
Дедим: “Вулқонмисан?” У деди: “Йўқ, йўқ”.

Дедим: “Қийиқ недир?” Деди: “Қошимдир”.
Дедим: “Қундуз недир?” Деди: “Сочимдир”.
Дедим: “Ўнг беш недир?” Деди: “Ёшимдир”.
Дедим: “Жононмисан?” У деди: “Йўқ, йўқ”.

Дедим: “Денгиз недир?” Деди: “Дилимдир”.
Дедим: “Раъно недир?” Деди: “Гулимдир”.
Дедим: “Шакар недир?” Деди: “Тилимдир”.
Дедим: “Бир тотсайдим...” У деди: “Йўқ, йўқ”.

Дедим: “Занжир бордир...” Деди: “Бўйнимда”.
Дедим: “Ўлим бордир...” Деди: “Йўлимда”.
Дедим: “Билакузук?” Деди: “Қўлимда”.
Дедим: “Қўрқармисан?” У деди: “Йўқ, йўқ”.

Дедим: “Чин, қўрқмассан?” Деди: “Тангрим бор”.
Дедим: “Яна не бор? Деди: “Халқим бор”.
Дедим: “Яна борму? Деди: “Руҳим бор”.
Дедим: “Шукронмисан?” У деди: “Йўқ, йўқ”.

Дедим: “Истак недир?” Деди: “Гулимдир”.
Дедим: “Курашлар бор?” Деди: “Йўлимдир”.
Дедим: “Ўткир кимдир?” Деди: “Қулимдир”.
Дедим: “Сотармисан?” У деди: “Йўқ, йўқ”.

Ҳофизнинг овози ҳаммани сеҳрлади. Кўзлардан отилган ёшлар қайноқ эди. Минг йилларки, Ер юзининг гавҳари бўлган Ватан, инсониятнинг энг мукаммал покиза халқларидан бўлган Уйғурнинг дарди шу мисраларда, шу оҳангларда бутун оламга ўт қўйишга қодир эди, гўё.
– Биз қўрқмасмиз, Абдуллоҳбей, – деди ҳофиз дардманд бўлиб. – Биз учун ўлим – орзу. Шаҳидликни бутун умр ният қиламиз. Тангрим бизни бу шарафли йўлда жонимизни олса, кошки! Тангрим бизнинг арзимаган жонимизни шу йўлга муносиб билса, кошки! Тангрим қизил қонимиз билан шу тупроқларни гулларга тўлдирса, кошки! Миллатинг, дининг, халқинг қуллик ичида ётаркан, қандай қилиб нафас олиш мумкин. Бўғзимга кириб чиқадиган ҳар бир нафас ўт каби, ҳар бир сўз тош каби.
Абдуллоҳбей жимгина ҳофизни тинглади. Маҳмуд Четиндоғ кўзларида ёш ила тинглади.
– Қанийди, бизда бир қудрат бўлсаю, қардошларимизни бу азоблардан озод қилсак! Қанчалар заиф бўлдикки, акамиз, укамиз, отамиз, онамиз – кишанди, биз жиммиз. Чурқ этиб оғиз очмасмиз. Темурлар, усмонлилар, бобурлар Ер юзини титратди. Турк дунёси бутун дунёни идора этди. Аллоҳ турклар ила Ўз динини қувватлантирди, бироқ бугун тушган ҳолимизни кўринг, – деди Маҳмудбей.
Абдураҳим Ҳайит қамоқ ҳаёти билан танишлиги учун ҳам Абдуллоҳга жуда яқин туюлди. Албатта, улар қалбан яқин эдилар, аслида.
– Биз умидсизликка тушмасмиз, дўстларим, – деди Абдураҳим Ҳайит. – Биз дард ичига нақадар чуқур чўксак, шу қадар куч топажакмиз. Бало тоши тиғларимизни ўткирлашдан бошқа ишни уддалай олмас. Бир оёғимизни ўлим диёрига қўйдик. Иккинчи оёғимиз эса дунё ҳаётидан кўтарилиб турибди, иншаАллоҳ. Дунёдан юз ўгирган кунимиздан бошлаб, бизни ҳайиқтирадиган ғанимлар қаршимиздан чиқмас. Биз қайғурсак, ўзгаларнинг жони учун қайғурдик. Ғам чексак, миллат учун ғам чекдик. Биз йўқмиз, миллат бор. Бизнинг танимиз ҳам, жонимиз ҳам миллат йўлида фидо бўлса, кошки! Бу миллат – Ислом миллати, мусулмон умматидир. Исломсиз ўзимизни бой бердик, Ислом билан ўзимизга қайтажакмиз.
... Абдуллоҳ Ёрқиннинг ҳикояси барча тингловчиларни лол қилди.
Соатлаб, кунлаб давом этиб келаётган ҳикоя ҳаммани бирдек мутаассир этди. Жозеф, кема бошлиғи Масъуд Ҳасан ва, умуман, ўтирганлар Абдуллоҳга ҳайрат ила боқардилар. У айтаётган воқеаларга бошидан ўтказмаган инсоннинг ишониши, балки, маҳол эди.
– Уйга қайтдим, – деди Абдуллоҳ ҳикоясини якунлаш оҳангида. – Ҳаётим энди аввалгидек эмасди. Аввалгидек бўла олмасдим. Кўрганларим тушимга кириб чиқарди. Қамалган онимдан бошлаб ҳаёт мен учун тушга, бир рўёга айланди. Оламда бирор нарса мен учун жиддий ёки собит кўринмай қолди. Жаҳон минбарларидан туриб, инсониятга, халқларга бахт ва саодат ваъда қилаётган сиёсатчилар мен учун каззоб ўлароқ кўринарди. Саҳналарга чиқиб, қоматини кўз-кўз қилиб, ҳирс оғушида маст бўлаётган эрсифат хотинлар, хотинсифат эрлар; ойнаи жаҳондан тушмай гап сотадиган сафсатабозлар, фидойиликдан ваъз ўқийдиган қўрқоқлар, ҳурриятдан вайсайдиган қуллар, ўзини катта, деб ўйлайдиган кичик зеҳниятлар, ўзини фақр ва зуҳд соҳиби кўрсатадиган мунофиқлар, одамларда ўзи ҳақида яхши тасаввур уйғотиш учунгина яшайдиган қўғирчоқ нусхалар, кичик ариқдан ҳатлаб ўтганини уммондан омон чиқдим, деб тамсил этадиган хунасалар, миясини қўрқув билан тўлдириб, замон фиръавнларига сиғинадиган фикрсиз манқуртлар, ҳаётнинг юришини золимларга боғлаб тасбит айлайдиган ўликлар, бутун дунёдаги муқаддас дардларни танимайдиган, муқаддас қайғулар борлигини билмай ошқозон ва киндик тагига тобе бўлган чўчқалар – яна қайси тоифани айтай?! – назаримда, бутун одамзод ўзлигидан, қалбидан ажралиб, озодликка чиқиш мумкин бўлмаган пўртана ичида қолиб кетган эди. Бу ҳолни англаганимдан кейин сукут, сукут ва яна сукут, Аллоҳнинг зикридан бўлак ҳақиқат йўқ, деб ўйлаб қолдим. Умуман, тирикликнинг ичида Аллоҳдан бўлак ҳақиқат йўқ, зотан. Тирикликдан ташқарида ҳам Аллоҳ бор. Аллоҳнинг Ўзи мангу Тирикдир! Ҳаййдир, Қайюмдир, зотан! Фақат Аллоҳ, фақат Аллоҳ!
Мени йўқлаб келганлар кўп бўлди. Уйимиздан меҳмон қадами узилмади. Ҳаммага мулозамат қилдим. Ҳамон бегонадек эдим.
Ҳаёт ташвишларига кирдим. Энди аввалгидек қизиққон эмасдим. Истасам ҳам, шошилишнинг имкони йўқ эди. Ҳар бир ишда Роббимнинг дастахатини кўрганим учун ўзимни шошишдан, ҳаяжондан, жўшишдан, эҳтиросдан тийдим. Мусулмон ўлкаларига саёҳат қилдим. Араб жазираларида, Африқо саҳроларида, Покистон тупроқларида, Уммон давлатларида бўлдим. Ер юзининг қайси нуқтасида мусулмонлар яшаса, уларнинг ҳаётини кўришга интилдим. Ислом оламининг бугунги манзарасини билгим келди. Сиз бу сен учун нега керак, деб савол берарсиз. Мен Ислом аҳлининг Ер юзидаги бугунги ҳаётини чуқур ўрганишим, Роббимнинг динига хизмат қилишнинг энг мақбул бир йўлни топишим керак эди. Ва топдим, деб умид қиламан. Исломга даъват марказлари, кутубхоналар, етимхона, саховат уйлари очдим, турли мамлакатларда масжидлар қурдим, мадрасаларни ишга туширдим, мусулмонларнинг илм олиши учун ҳаракат қиляпман.  Фақат илм олиши учун эмас, жабр кўрган, қашшоқлашган, касалланган, қўли калта мусулмонларни иш билан таъминлаш, уларга моддий кўмак бериш устидаман. Аллоҳнинг дини, унга амал қиладиган мусулмонлар қувватли, бахтли, саодатли бўлишлари учун ўзимни бағишладим. Кўксимнинг ичидаги охирги ният – Роббимнинг қаршисига шаҳодат шарбатини ичиб боришдир. Бу насиб этармикин, йўқми, билмайман.
Менинг азиз биродарларим! Азиз диндошларим!
Мен мусулмонларнинг ўзаро ғаним бўлишларини кўтара олмайман. Мазҳаб талашиб, таҳқир ва такфирга берилганларидан озурдаман. Биз мусулмонларни якка Аллоҳга ибодат қилиш ва Унинг Расули, севгилимиз Муҳаммад соллаллоҳу алайҳи ва салламга эргашиш бирлаштириши керак эмасми?! Қайси мазҳаб, қайси йўлни тутмасин, бир масжидда, бир меҳробга қараб, бир имомга иқтидо қилиб ибодат қиладиган уммат эмасмизми? Ихтилофлар зинҳор тугамас, ихтилофлар саҳобалар орасида учраган. Ихтилофлар қонлар тўкишга олиб келган. Қалбларни парчалаган. Чунки ихтилофимиз ортида ҳақиқат эмас, нафсимиз устунлиги бўлиб қолди. Ихтилофни уламоларга қолдиринг. Улар илмий, ақидавий масалаларни ҳал қилишсин. Биз эса Динга амал қилайлик. Шариатда юрайлик. Чунки қандай яшаш, қандай ибодат қилишнинг намуналари бор. Биз уларни биламиз. Ўзаро ғанимлашмоққа қандай эҳтиёж бор? Сену мен мусулмонман, деб ёқа бўғиб, бир-биримизга ханжар санчаётган пайтимизда кофирлар Ер юзини фасодга тўлдиряпти, мусулмонлар зиндонларда азоб ва қийноқ ичида фарёд чекяпти. Бир-биримиз учун ёвлик қилмасдан Ер юзини исломият билан, ҳаётимизни исломий ахлоқ ва амал билан тўлдирсак, бўлмайдими? Ҳар куни ғийбат ва дилозорликка ружу қўймасдан, Қуръон ўқисак, илм ўргансак, яқинларга меҳр кўрсатсак, бўлмайдими?!
Мана, Аллоҳнинг тақдири экан – ўз ҳаётимни Сизга ҳикоя қилиб бердим. Бу менинг ҳаётимдан йиққан-терган камтарона хулосаларимдир. Мен дин олими эмасман, бироқ динимнинг мукаммаллигини ва унга амал қилувчи – бизнинг нуқсонли эканлигимизни тушуниб етдим. Энди сизлар сўйланг, биз тинглайлик.
...Хуфтон намози вақти кирган эди. Жамоат бўлиб намоз ўқилди. Суҳбат эртага давом этадиган бўлди.
Жозефнинг хаёлини Абдуллоҳ Ёрқиннинг ҳикояси буткул эгаллади. Хаёлини, қалбини нима олиб қочаётганини ўзи идрок этмасди. Соатига қаради – тунги ўн биру ўттиз.
Кема айвонига – палубага чиқди. Денгиз сокин. Кема жуда секин сузяпти. Осмонда тўлин ой нур сочади. Юлдузлар бошга теггудек яқин. Гўё осмон ва денгиз бирлашиб кетган: юлдузлар гўё олтинранг гул, бу гуллар фалакка ҳам, уммонга ҳам сочиб юборилган. Ой эса нилуфаргулдек сувнинг ичида чайқалади.
Кема сокин. Кема бўлмаларининг баъзилари ёруғ, баъзилари қоронғу. Минг кишини ўз бағрига олган “Урватул вусқо” осмон ва уммоннинг қоқ ўртасида ажиб заифлик билан ягона Аллоҳнинг чексиз қудратини намойиш қилгандек сузиб бораётир...
Жозеф фикрларини жамлашга қийналди. Аслида, гап бошқа ёқда. У Абдуллоҳнинг ҳикоясидан кейин қалбан ўзини мусулмон, деб ўйлаб қолди. Беихтиёр оламдаги ҳар бир ишнинг якка Эгаси Аллоҳ, деб ич-ичидан иқрор бўлаётган эди. Шунинг учун олган тарбияси, мансуби бўлган давралар, миясига, ақлига қуйилган фалсафа бу фитрат исёнига тўсқинлик қилишга интиларди. Ички оламида рўй бераётган талотум Жозефни палубага олиб чиқди. Уни уммонга термилишга, наҳотки, Ислом ҳақ дин бўлса, дея пичирлашга мажбурлади.
“Анна! Анна қаерда?” – Жозеф Аннани кўриши кераклигини билди. У билан гаплашиши лозим. Бироқ аёллар бўлимига ўтиб бўлмайди. Анна муслималарнинг олдидан чиқмаяпти. Кемада уяли алоқа ишламай қоляпти.
Тун яримлади. Тонгда гаплашар, балки?!
Жозеф ётоғига қайтишни истамади. Нега истамади – ўзи тушунмади. Палубада тебранма курсига ўтирди, қалин ёпинчиққа бурканиб ухлаб қолди.
Туш кўрди. Тушида зимистонда юрар эди. Қўлида чироқ. Эски фонус. Фонус ёниб турибди. Бироқ... оловнинг нури йўқ эди! Олов ёниб турсаю, ундан нур таралмаслиги қандай иш бўлди! Жозеф қўрқиб кетди. Чироқни отиб юборди. Шу пайт момақалдироқ гумбурлади. Шамол турди. Ёмғир шаррос қуйди. Жозеф жойида қотиб қолди. Юра олмай қолди. Чақмоқ чақди. Чақмоқнинг чақини шундай ёрқин эдики, Жозефнинг кўзи ўйилиб тушгудек оғриди. У шу оғриқ ичида атрофни кўришга ва бир қадам бўлса ҳам, юришга ҳаракат қилди. Жозеф бу даҳшатга чидай олмади, беихтиёр “Аллоҳ!” деб ҳайқирди. Шундай ҳайқирдики, бу ҳайқириқдан осмон ёрилди. Осмондан бир нур тушди. Нур Жозефнинг атрофини ёритди. “Зулматдан нурга чиқдим! Зулматдан нурга чиқдим! Сенга раҳмат, эй Аллоҳ!” – деди Жозеф ва ўйинга тушиб кетди.
Шу жойда туш тугади. Жозеф уйғонди. Қулоғига кема муаззини айтаётган азон саси кириб келган эди.
Уммонга туман тушибди. Тўлқин йўқ. Кема ҳамон сузяпти. Сув пўлат тусга кирибди. Жозеф беихтиёр бориб, мусулмонлар билан намоз ўқигиси келди. Ўзини тўхтатди. Қандай қилиб?! Ахир, у мусулмон эмас-ку!
Жозеф ўзи кўрган тушдан ҳам қўрқди, ҳам бир ҳузур туйди. Унинг онгини, қалбини “Мусулмон бўламан!” – деган ўй забт этиб бўлган эса-да, у яна қандайдир туртки кутаётган ёхуд қўрқаётган инсондек бу ишга журъат тополмаётган эди.
Соат саккизларда туман сал тарқалди. Булутлар ичидан қуёш кўринди. Суҳбатдошлар Жозефнинг суратга олиш хонасига йиғилдилар. Абдуллоҳ ўз ҳикоясини айтаётган пайтда кўпчилик келиб уни эшитган эди. Бугун ҳам одам йиғилди.
Абдуллоҳ Ёрқин ҳам келди. Масъуд Ҳасан ҳам ҳозир бўлди.
– Азиз дўстлар! – деди Жозеф ўзининг мутаассир ҳолда эканлигини, Абдуллоҳ ҳикоясининг таассуроти ҳамон уни тарк этмаганини усталик билан яшириб. Бироқ ҳар қандай адолатли бир нигоҳ Жозефнинг аввалги кибри кетиб, мусулмонларга хос хокисорлик унинг қиёфасида акс эта бошлаганини кўриши мумкин эди. – Абдуллоҳ Ёрқин жанобларининг саргузаштларга бой ҳикояларини тингладик. Яна ким бизга ўз қисмат йўлини таништиради? Биз у инсондан ҳам ўрганайлик, дунёқарашимиз бойисин.
– Ассалому алайкум ва раҳматуллоҳи ва барокатуҳ! – деб сўз бошлади янги мусоҳиб. Унинг ёши олтмишларга атрофида эди. Соч-соқоли оқарган, кўзи кўк, ўзи озғин, эгнига осиёлик мусулмонлар киядиган яхтак кийган, оёғида маҳси, бошида эса оқ тўр дўппи. Соқоли узун, қовоқлари ичига ботган – кўринмайди, юзи Оврупо одамининг юзи. Овози жаранглаб чиқар экан. – Аллоҳимга ҳамд бўлсин, У бизга иймон неъматини берди. Расулуллоҳ соллаллоҳу алайҳи ва салламга дурудлар, саловатлар айтамиз, биз бечора умматга энг тўғри йўлни кўрсатиб бердилар. Мен биродаримиз Абдуллоҳ Ёрқиннинг ҳикоясини иккинчи кундан бошлаб эшитдим. Орқа сафда ўтириб, йиғладим. Кўп йиғладим. Кўрдимки, тинглаган бошқаларнинг ҳам кўзлари қизарди. Кўзлардан ёш оқди. Бу ёшни Аллоҳ қалбимизга солиб қўйган раҳмат чақириб келди. Кеча биродаримиз ўз сўзини тугатгач, мен ҳам ҳаётимни гапириб беришим кераклигини ҳис қилдим. Эшитганларга ибрат бўлар, дунё ҳаётини яхшироқ ва яқинроқдан танишларига сабаб бўлар, деган умиддаман.
Исмим Умар, Татарман, биродарлар. Ўрислар мамлакати бўлмиш Ўрусиянинг Московости ҳудудлариданман. Подмосковье, дейишади. Ўша ерда Балашиха деган қадимий бир ўлка бор. Балашиха ўрмонлар, кўллар юрти. Яшил диёр. Балашихада Татар овули деган қишлоқ бор. Татар овули шундоққина яшил ўрмон қучоғида. Ўрмонимизнинг ичида бир неча катта-кичик кўллардан кўнгил яйрайди. Энг йириги овулимизга яқин бўлган Лайлаккўлдир. Мен ўша қишлоқда туғилдим, отам Балашихадаги кислород заводида ишларди. Қора ишчи эди. Онам фаррош.
Татарлар ҳам ўша пайтлар серфарзанд бўларди.
Онам ҳам туғиш керак, деб кўп туққан. Ўн фарзандни дунёга келтиргану, етти нафари ўлиб қолган. Яшаб кетгани мен ва икки опам эди. Отам ичарди. Ўн беш ёшимда бўлган воқеани эслайман – отам ишга ичиб бориб, баланддан йиқилган. Бели синиб, ётиб қолди. Ишидан ҳам айрилди.
Ақлимни таниганимдан бери биламанки, онам уйда кўп масалаларни ҳал қиларди. Отам пулини онамга топширади, онам уйдаги қурилишни ҳам, бузилишни ҳам ўзи бошқаради. Отам ётиб қолгач, уйимизда ҳокимият бутунича онамнинг қўлига ўтди.
Онам гавдали, кучли аёл эди. Тиним билмасди – эрталаб уйғониб, овул мактабини тозалагани кетади, соат олтигача мактабнинг ҳамма хонасини чиннидай қилиб келади. Ҳовлимиз кенг эди. Девор ҳам йўқ. Шунчаки, бел баробар қилиб сўйил қадаб чиқилган. Бир томонимиз яйлов, яйловнинг тугаш жойидан ўрмон бошланади.
Сигир, ҳўкиз, қўй, эчки, товуқ, курка, ўрдак, ғоз боқамиз. Онам ўзи тинмаганига яраша бизга тиним бермайди. Опаларим эрта тонгдан ишга киришади – бири ҳовлини супурса, бири сигир соғади. Бири сут пиширса, бири молнинг тагини тозалайди. Бири товуқни боқса, бири уй тозалайди. Мен ўйинқароқ эдим. Овул болалари билан шаталоқ отиб қочаман. Онам мени роса қарғайди.
– Ер юткур! – дейди жиғибийрони чиқиб. – Жувонгига ўлгур! Ҳўкиз! Рўзғорга қарашсанг, ўласанми! Сени сўқимга боқяпманми!
Ушлаб олиб урмоқчи ҳам бўлади, лекин мен қочиб кетаман. Айланиб келиб қолсам, яхши ҳам гапириб қолади:
– Умар, мол боқиб келақол, болам!
Мен “Хўп!” – дейман-да, оғилдан қўйлар ва молларимизни чиқариб, яйловга ҳайдайман.
Балашихада ҳарорат паст, лекин совуқ қотмайсиз. Ёзда энг юқори ҳарорат ўн саккиз мусбатга чиқади. Қишда эса манфийга қараб кетади.
Онамнинг ҳаракатчанлиги сабабли ҳеч машаққат кўрмадик – ёзда ҳовлимиз озода, қишда уйларимиз ичи иссиқ. Қишда оғилни кигиз билан ўраб ташлаймиз. Қалин пўстинларни кийиб эрта тонгдан оғил тозалайман. Онамнинг қарғиши мен учун оддий ҳол эди. Қарғаб-қарғаб иш буюради, мен ҳам уни бажараман.
Мактабда ўқидим. Октябрят, пионер, комсомол бўлдим. Уришқоқлигим учун мактабда обрў зўр эди. Онамдан ўтган бўлса керак уришқоқлик. Ҳеч нарсадан қайтмасдим. Овулга бегона бола кириб қолса, ўртоқларим билан бориб аямай урардим. Унинг айби борми, йўқми, бизга умуман қизиқ бўлмаган.
Ўзимдан катта йигитлар ҳам мени ҳурмат қилишарди.
“Гап йўқ, эркак!” – дейишарди. Ўн олти ёшимга келиб, ичиб, чекиб, аёл зотининг таъмини билиб бўлдим. Ярим кечгача санғийман. Балашиха марказига бораман. Жанжал излайман. Пиво ичиб, магнитафон қўлтиқлаб юраман. Сочларимни ўстирганман.
Чала битган иморатларни топиб олиб, ўртоқлар билан футбол ўйнаймиз. Баданимга игна билан суратлар солдирдим. Танамга қувват тўлиб, бўйим ўсиб борарди.
Энди уй ишларига ҳам вақтим камроқ эди. Опаларим бўй етиб, бирма-бир эрга тегди. Улар ҳам онамнинг қизи эмасми, эрларини борган пайтларидаёқ жиловлашди.
Болалигим, ўсмирлигим умумуй суратда ана шундай кечди. У даврларда жиддий воқеа бўлган эмас. Отам ногирон бўлиб,  эшигимиз тагида чекиб ўтирарди. Олдига бир дастгоҳ қўйиб бердик. Овулнинг йиртилган пойабзалларини тикишни касб қилди.
Ўн саккизга тўлганимда армияга кетадиган бўлдим.
– Ёлғиз ўғлимни юбормайман, дод! – деди онам.
– Қўйсанг-чи, қачонгача этагингга солиб юрасан, борсин армияга, ҳаётни кўрсин, – деди отам болғачаси билан қандайдир кавуш остига мих қоқаркан. – Эркак бўлади.
– Шундоқ ҳам эркакман, дада! – дедим жаҳлим чиқиб. – Онамнинг этагига ҳам беркиниб олганим йўқ.
– Ер юткур бола! – деди онамнинг фиғони ошиб. – Биттагина ўғлимсан. Армияда ўққа учраб ўлиб кетсанг, ким насл қолдиради? Қизлардан насл тарқармиди?
– Ким ўламан, деяпти! – дедим онамга. – Бораман, келаман. Уч йил экан.
– Уй йил-а! Уч йил! – онам гапидан қайтгиси келмасди. – Уч йилда учта болани туғдирсанг бўлади.
Онамнинг айтгани бўлмади, албатта. Армияга боришга қатъий қасд қилгандим. Бордим. Рўйхатдан ўтдим. Текширишди. Танамнинг ҳар бир бўғимини кўриб чиқишди. Соғлом, зўр ҳарбий бўлади, дейишди.
Хурсанд эдим. Қаёққа кетишим маълум эмасди. Бироқ армияга кетяпман!
Бутун овул уйимизга келди.
– Йигитнинг бурчи, – дейишди овулимизнинг қари чоллари. – Биз ҳам қизил армияда урушганмиз. Умар ўзимизнинг йигит. Уялтирмайди.
Урф-одатларни ўтказиб, армияга кетдим. Онам, отам, опаларим Балашиха темир йўли бекатига чиқишди.
– Ўқ-мўққа учиб кетсанг, ўлдираман сени! Тушундингми! – деб онам дўқ урди.
– Ўладиган аҳмоқ йўқ, она. Урушга кетаётганим ҳам йўқ! – дедим хотиржам.
Кетдим. Уч йилда қайтаман, деб чиққандим. Бироқ тақдир менга ўзим тасаввур қила олмайдиган ажабтовур воқеаларни тайёрлаб қўйганини билмасдим ўшанда. Совет давлати Афғон юртларига армия киритиши ва мен ҳам бу жангари ўлкага кириб боришимни етти ухлаб тушимда кўрмаган эдим, албатта. Масалан, билганимда нима бўларди? Билмайман. Афғонистонда қўлимга қурол олиб, Совет манфаати учун курашдим. Афғон уруши мени ўзгартирди. Афғон урушига кириб, биринчи марта Худо деган зот ҳақида ўйладим. Болалигимдан худосиз бўлиб улғайган, Худога умрида бир марта ҳам иши тушмаган Умар Сайфуллин деган йигит, ҳаёти буткул ўйин-кулги ва енгилтакликдан иборат бўлган ўспирин Афғон юртида ҳақиқий ҳаёт билан, бешафқат тақдир билан тўқнашди. Энди менинг ҳикоям Афғонистонда давом этади. Одамлар Афғон юрти, деб ваҳм ила ўйлашади. Афғонлар, деганда қолоқ бир миллатни тушунади. У ерда фақат афғонлар бор, деб ўйлайди. Афғонларнинг ҳаёти жаҳаннам, деб ишонадиганлар бир марта ўша жаҳаннамга тушиб, ёниб чиққанларида баъзи калта фикрлар ва ҳукмлардан, албатта, воз кечган бўлардилар. Мазлумларга ҳамдард бўлишни ўрганардилар.
        </item>
        <item>
Мубина хоним  тин олиб, сўздан тўхтади ва бир нуқтага қараб қолди. Исломни қабул қилган илк лаҳзалари хаёлидан кечди. “Ла илааҳа иллаллоҳ”ни айтганида қалбидан нималар ўтган эди?..
Имом хатиб Метинбей унга деди:
– Хоним, бу ҳиссиёт йўли эмас. Бу ҳаяжон йўли эмас. Бу иймон йўли. Бу коинотдаги ягона ҳақ йўл. Бундан бошқа ҳақ йўл бўлмайди, бўлиши мумкин эмас. Одамзод Ислом дини билангина комилликка, комил сифатларга ва мукаммал ҳаётга эришмоғи мумкин. Ислом дини икки дунёда бирдек аҳамиятга эга бўлган қонунлар мажмуасидир. Ислом дини қонунлари ўлим ва тириклик, инсу жин, фаришталар, жонли ва жонсиз жамики мавжудотлар учун амал қиладиган қонунлардир. Коинотда инсон ва жиндан бўлак ҳамма Ислом асосида, яъни Аллоҳнинг қонуни асосида яшайди. Фақат одамзод нафси ва шайтон сабабли Исломни тарк этади. Ислом билан яшашга қийналади. Инсонлар ё мусулмон, ё кофир бўлади. Ё Ислом аҳли, ё куфр аҳли бўлади. Учинчи тоифа йўқ. Аллоҳни тан олмайдиган даҳрийлар, Аллоҳнинг сифатларини бузиб талқин қиладиганлар, Аллоҳга ширк келтирадиганлар, тошлар, ҳайвонлар, юлдузлар, ҳайкаллар ва бошқа нарсаларга сиғинадиганлар, Аллоҳнинг қонунидан бошқа қонунни устун кўриб, шу асосда яшайдиганлар – уларнинг ҳаммаси даҳрий, кофир ва мушриклардир. Ё Аллоҳнинг қули бўласан, ё нафснинг, шайтоннинг қули бўласан. Ё Аллоҳнинг чегараси ичига кириб, Аллоҳ жорий қилган қоидаларга итоат этиб, Аллоҳни севиб умр кечириб саодатга эришасан, ё Аллоҳнинг чегарасидан ташқари чиқиб, ҳимоясиз қолиб, қурбон бўлиб кетасан. Сиз айтишни истаётган калимаи шаҳодат иймон калимасидир. У иймон калимаси сизнинг Исломга кирганингиз ҳақидаги ҳужжатдир. Сиз уни тилда айтиб, иқрор бўласиз, қалбда тасдиқлайсиз. Иймоннинг жойи қалбда, иқрори тилда, исботи амалда. Иймон калимасини айтиш билан Сиз бамисоли Аллоҳнинг қўл остига кирасиз. Буни бирор мамлакат ватандошлигини қабул қилишга қиёслаш мумкин. Сиз паспорт билан ватандошлик мақомини ҳужжатлаштирганингиз каби Аллоҳга бўлган қуллигингизни иймон калимаси ила ҳужжатлаштирасиз. Қайси юртнинг паспортини олсангиз, Сиз ўша юрт қонунига бўйсунасиз, шу юрт учун хизмат қиласиз, эвазига Сизни шу юрт эгалари ҳимоя қилади. Агар қонунларини бузсангиз, жазолайди. Вақтинча жазодан қутулиб юришингиз мумкин, лекин жазо Сизнинг устингизда тураверади. Иймон калимасини айтиб, Аллоҳнинг ҳудудига кирасиз. Аллоҳга итоат қилишингизни одамлар, жинлар фаришталар гувоҳлигида Аллоҳга маълум қиласиз. Тилдан чиққан сўз учун масъулият нақадар муҳим бўлса, иймон калимаси учун масъулият ундан муҳим. Биргина иймон калимаси Сизни Ислом амниятига, Ислом ҳовлисига, Ислом ҳимоясига олиб киради, Сизни ўлимдан аввалги ва кейинги ҳаётингиз бахтиёрлиги учун кафолатга айланади. Демакки, Сиз бир юртнинг ватандошлигини қабул қилганингиздек, қўлингизга ўша юрт паспортини олганингиздек! Исломга кирганингиздан сўнг унинг қонунларига амал қилиш билан Сиз ўзингизни Исломга лойиқ эканингизни исбот қиласиз. Қўлингизда паспорт борлиги бирор мамлакат ватандоши эканингиз учун кифоя қилганидек, ҳар қандай ҳолда ҳам бировлар Сизни сен биздан эмассан, деб маломат эта олмагани каби иймон калимасидан сўнг Ислом қоидаларига амал қилмасангиз-да, ҳеч ким Сизни мусулмон эмассан, дея олмайди. Чунки иймон калимасининг ўзи ҳужжатдир. Бироқ Ислом рукнларига амал қилмасангиз, иймон ҳақидаги даъвоингиз пучдир. Ислом рукнларини ҳаётингизга татбиқ этмасангиз, Сиз Аллоҳнинг ҳимоясини кутманг. Ислом қонунларига беписанд қарасангиз, Исломдаги иззатни орзу қилманг. Шариатдан юз ўгириб, мукаммал иймонни хаёлга келтирманг. Шариатни тутмасдан туриб, гўзал ўлим ёхуд охират ҳаётидаги нажот ҳақида хомтама бўлманг. Бирор корхонага ишга кириб, ишламасангиз, Сизни ҳайдаб соладилар. Мусулмонлар ҳайдаб солмайди. Бир диндош ўлароқ кўрадилар. Лекин улар ичида ҳурмат, эҳтиром топмайсиз. Демакки, иймон калимасини айтар экансиз, икки дунёнинг бахту саодатига эришмоқдасиз, бахту саодатнинг эса ўз шартлари бор. Ислом амаллари икки хил кўринишда адо этилади: жисмоний ва руҳий. Тилингиздан янграётган калималар, Қуръон ўқиб-ўрганиш, ибодатларни адо қилиш, мусулмонларга ёрдам бериш, турмушингизни икир-чикирларигача Ислом асосида ташкил этиш жисмоний амаллардир. Чунки бу амаллар жисмингиз ҳаракати ила кўзга ташланади. Бу амалларни бажаришда камида тилингиз ҳаракатга келиши керак. Шу амалларни бажаришда қалб Аллоҳга боғланган бўлиши шарт. Ҳар ишни Аллоҳ ризоси учун адо қилаётганингиз ҳақида бир ниятингиз бўлсин. Бу руҳий бир амалдир. Фарз, суннат ёхуд вожибни адо қилар экансиз, уни бажаришда қалбда ихлос, муҳаббат, эҳтимом, эътибор бўлиши лозим. Шошиш, эътиборсизлик билан ёхуд одамлар меҳрини қозониш мақсадида қандай исломий амални бажармаанг, Аллоҳнинг наздида мутлақо қадрланмайди, ҳисобингизга яхшилик сифатида ёзиб қўйилмайди, билъакс, риёкорлик қилди, Аллоҳнинг кўз ўнгида ёлғончилик қилди, Аллоҳ буюрган амалдан ўз нафсини олий қилиш учун фойдаланди, дея ёзиб қўйилади. Хоним! Исломга кирганингиздан сўнг Сизга қаршиликлар бошланади. Ишларингиз ортга қетгандек бўлади. Сиз шу чоққача йиққан барча дўстларингиздан айриласиз. Чунки Сизнинг ва уларнинг қарашларида, ҳаётларида фарқ уйғонади. Сизнинг дардингиз ва уларнинг дарди бир хил бўлмайди. Маломатлаб, бармоқларини бигиз қиладилар, балки. Менсимай боқишлари мумкин. Бу Сизнинг руҳиятингизга оғир юк ўлароқ тушади. Одамларнинг озорлари қалбингизда нега мусулмон бўлдим, деган ўйни уйғотмасин. Албатта, бу Оврупо. Инсонларнинг танловини ҳурмат қиладиганлар кўп. Динингиз сабабли Сизга душманлик кўрсатмайдилар. Лекин ана шундай ҳолга учраб қолсангиз, зинҳор иккиланишга тушманг! Ҳамиша мусулмонлар жамоасига интилинг. Мусулмонлардан ҳамсуҳбатлар топинг. Илм ҳақида суҳбатлашинг, ўқинг, изланинг, вақтингизни беҳуда ўтказманг. Қалбингизда эски даврингиздан қолган қора нуқталарнинг катталашувига йўл қўйманг, балки бу нуқталарни зикр ва истиғфор ила ювиб ташланг. Бошингизга қандай мусибат келса, фақат Аллоҳдан ёрдам сўранг. Икки ракат намоз ўқиб, Аллоҳ билан боғланинг. Дардингизни Унга айтинг. Ундан кўмак ўтининг. Хоним, бу сўзларни чуқур тафаккур қилинг!
... Анжелина исмини Мубина, деб ўзгартирди. Иймон калимасини айтгач, ҳамма уни табриклади. Муслималар уни ўраб олишди. Бағрига босдилар.
– Кўпчилик жаннатда бирга бўлайлик, деб айтади, – деди Метинбейнинг завжаси. – Жаннатда бирга бўлиш буюк неъмат! Дунё ичидаги энг гўзал ниятлардан бири бу, бироқ жаннатгача узоқ йўл бор. Бу йўлни босиб ўтганингдан кейин ортингдаги вақт бир он каби туюлади. Аллоҳим Сизнинг йўлингизни осон қилсин! Ҳаммамизни рушди ҳидоятда айласин, Мубина хоним!..
Мубина уйига қайтди. Энди у ёнида бирор мусулмон қўшниси бўлиши кераклигини ҳис этди. Хонасига кириб ўтирди. Ўз-ўзидан ичида бир йиғи отилди. Оғзини ўнг кафти билан беркитиб, елкаси силкиниб-силкиниб йиғлади...
– Олти ой тинимсиз ўқидим, – сўзида давом этди Мубина хоним. – Масжидлардаги ўқув марказларига қатнадим. Динимни чуқурроқ ўрганишга интилдим. Ҳар бир дарсдан кейин ўзимни кучлироқ ҳис қилардим. Ўтказган олти ой вақтим ортимдаги умримдан кўра гўзал, ёқимли, файзли ўтди. Ислом қалбимга олиб кирган ҳаловатни таърифлашга ожизман. Олти ойдан кейин қалбимдаги ниятни айтиш учун имом Метинбейнинг ҳузурига бордим. У мени аёли билан бирга кутиб олди. “Метинбей, – дедим бир қаҳва турк чойидан хўплаб Аллоҳга ҳамд айтиб. – Мен турмушга чиқмоқчиман. Менга муносиб бир куёв топиб берсангиз...” Метинбейнинг аёли ўрнидан туриб келиб, мени қучоқлаб олди: “Аллоҳим қалбингизга солган бу ният муборак бўлсин!” – деди қувониб. Метинбей ҳам жилмайиб: “Субҳаналлоҳ! Мен ҳам доим шуни ўйлаётган эдим. Муслима синглимизни ўз тенгига узатсак, дер эдим. Хаёлан Сизга бир куёв ҳам топганман... Истасангиз, мен уни бугуноқ хонадонимизга чорлайман. Кечкиликни бирга ўтказамиз. Хуфтон намозига боришдан аввал иккингиз учрашасиз, маъқул топсангиз, никоҳ ҳаракатини қиламиз. Хайрли ишни кечиктиришдан ҳеч қандай фойда йўқ. Аксинча, бу ишни тезлаштирмоқ лозим”, – деди. Шу куни Метинбей хонадонида кунни ўтказдим. Метинбей ишга, яъни масжидга чиқиб кетди. Масжид унинг уйига жуда яқин – беш дақиқалик масофада жойлашган. Шом намозидан сўнг, Метинбей бир инсонни ўзи билан бирга олиб келди. Мен имомнинг завжаси билан таомландим, Метинбей меҳмонхонада меҳмонни сийлади. Хуфтон намозига йигирма дақиқалар қолганида мени бўлажак куёв билан учраштирдилар. Унинг исми Томас экан, кейин Юсуфга ўзгартирган. Швецариялик. Соҳаси иқтисод. Исломий молия банкида ишлайди. Парижга иш билан келибди. Метинбей билан қалин дўст. Исломни йигирма йил аввал қабул қилган. Аёли оламдан ўтганига бир йил тўлибди. Икки фарзанди бор. Юсуф билан қисқа суҳбатда айнан у мен излаган эркак, деган хулосага келдим. У хуфтонга боришимиз керак, деб ўрнидан турар экан: “Мубина хоним, – деди у менга. – Ўйлайдиган бирор нарсани кўрмаяпман. Аллоҳ қалбимга Сизни маҳбуб қилди. Эртага никоҳдан ўтайлик. Уч кундан кейин Стокголмга кетамиз”, – деди. Валлоҳи, қалбимда унга турмушга чиқишга тайёр эдим. Хурсанд бўлганимни яширишга тиришиб: “Хўп, у ҳолда, никоҳ вақтини айтинг”, – дедим. Эртаси кун Метинбей никоҳимизни ўқиди. Мен ўз ёнимдан, Юсуф ўз ёнидан пул сарфлаб, ихчам бир валима қилдик. Жамоат намозига йиғилганларни шомдан кейин мусулмон ошхонасига таклиф этдик. Ўша ерда никоҳимиз эълон қилинди. Мен Стокголмдаги масжиднинг ўқув марказида иш бошладим. Араб тилидан қизиқувчиларга дарс ўтдим. Ислом тарихига оид китоблар ёздим. Муслима опаларим, сингилларим! Шу менинг ҳаётим. Менинг Исломгача босиб ўтган йўлим. Роббимиз ҳеч биримизни Ўз ҳидоятидан адаштирмасин! Энг буюк неъмат Ислом ва Иймон. Ўлар чоғимизда Иймонимизни бизга ҳамроҳ қилсин!
Абдуллоҳ Ёрқин воқеоти Жозефни нақадар ларзага солган бўлса,  Мубина хоним қиссаси Аннага шу қадар таъсир қилди. Лекин у Жозефни кўришга қалбида бирор иштиёқ сезмади. Қалбида бўлаётган талотум уни муслималарни кўпроқ тинглашга, уларнинг дунёси билан яқиндан танишмоққа ундаётган эди. Зотан, муслималарнинг сўзлари худди бир малҳам каби туюлардики, қалбидаги жароҳатларни даволаётган эди...
– Исмим Ҳумайро, – деб янги суҳбатдош ўзини танитди Аллоҳга, Расулуллоҳ соллаллоҳу алайҳи ва салламга дуруд ва саловатлар айтиб, салом бергач. – Ўзим сурияликман. Суриянинг шарқида, Ироқ чегарасига яқин жойда Маядин тумани ва Маядин қишлоғи бор. Маядин қишлоғи тарихий Фрот дарёсига жуда яқин жойлашган. Фротнинг баракасидан қишлоғимиз ҳамиша фаровон яшаган. Дарё бўйида яшайдиган одамларнинг феъли кенг, юзи тиниқ, ахлоқи гўзал, табиати юмшоқ бўлади. Қишлоғимиз ўта қадимий эди. Расулуллоҳ соллаллаҳу алайҳи ва салламнинг буюк саҳобаларининг қадами етган. Ҳазрат Умар розияллоҳу анҳу ва Исломни Ер юзи бўйлаб тарқатган буюкларнинг файзи сабабли бўлса керак, қишлоғимизда қайғунинг қорасини деярли сезмаганман. Маядинда ҳамма диндор. Қишлоғимиз Доруз Зор вилояти таркибига киради. Қишлоқ аҳолиси аҳли сунна мазҳабида, тўғри, биздан шарқда – Ироққа яқинлаб борганингиз сайин шиаларга кўп учрайсиз. Шиалар ўз ҳудудларини алоҳида ажратиб олганини ҳам кўришингиз мумкин. Бироқ мен сен суннийсан, сен шиасан, деб бир-бирига овоз кўтарган одамларни йигирма ёшимгача кўрмадим. Қишлоғимизни эсласам, қалбим тубида бир ҳапқириқ уйғонади. Камтарона ҳовлимиз бор эди. Алҳамдулиллаҳ. Ҳовли саҳни кенг эди, яшайдиган уйларимиз – хоналаримиз ҳам етарли бўлган. Бироқ ҳашамати йўқ эди. Нима учундир, отамда ҳам, онамда ҳам ҳашамга ўчлик бўлмаган.  Отам оддий деҳқон эди. Бағрикенг одам эди. Онам ҳам отамга муносиб. Биз фарзандларга овоз кўтарганини эслай олмайман. Уриши ҳақида эса гап бўлиши мумкин эмас. Деҳқончилик оғир касб. Кўп меҳнат талаб қилади. Оиламиз катта: тўрт акам, тўрт опам ва мен. Ҳеч зориқмадик. Еримиз кичик эди, бироқ. Отам ерини кўпайтириш ҳақида ҳеч ўйламасди. Борига шукур қиларди. Ҳовлимиздан қишлоқнинг чекароғида бўлгани учун далага чиқишимиз осон. Уч дақиқа юрсак, экин ерлари бошланади.
Оиламиз нақадар катта бўлмасин, ортиқча шовқин эшитмадим. Акаларим, опаларим жуда иноқ эдилар. Отам акаларимни навбати билан уйлантирди, опаларимни турмушга узатди.
Болалигим жуда гўзал ўтди: оиламиз чинакам бахт маскани бўлган. Уйимиздан табассум, кулги аримасди. Отам парҳезкор, камгап, очиқюз, камтар ва жуда виқорли эди. Парҳезкорлиги – динимизда мубоҳ ва шубҳа сифатида кўрсатилган кичик амаллардан ҳам ўзини тиярди. Камгаплиги шу эдики, ортиқча бирор сўзини эсламайман. Ҳар бир жумласи ўз ўрнига қўйилган ғишт каби муҳим бўлган. Отамни маҳзун ҳолда ҳеч кўрмадик. Қийинликда ҳам, бахтиёрликда ҳам доим бир хил – табассумли эди. Виқори – биров билан овоз кўтариб гаплашмаган, тортишмаган, шошиб ишламаган, ҳеч бир амални ўз вақтидан кечиктирмаганида кўринарди. Онам ҳамиша, аввало, отамнинг хизматида эди. Туя боқардик. Қўй ва эчкиларимиз бор эди. Еримизда кўпчилик экмайдиган еролма (помидор), қулупнай етиштирардик.
Ота-онам фарзандларига ҳадя беришни севишарди. Ойда бир марта, албатта, қайсидир жума куни бизга ота-онамиз ҳадя беришни канда қилишмасди. Ҳадялари бошқалар наздида жуда оддий бўлиши мумкин, бироқ бизга олам-олам қувонч бағишлаган. Масалан, ширинлик, рангли пуфак, қизларга тароқ, китоб ва ҳоказолар олиб беришарди. Биз қувонардик.
Келин топиш, куёв танлаш бизга қийин бўлмаган. Оиламизни билганлар биз билан қариндошлик риштасини боғлаш учун зинҳор иккиланмаганлар. Оиламиздаги файзни қўни-қўшниларимиз, қариндош-уруғларимиз кўриб туришарди, зотан.
Мен оиламиздаги бу бахтиёрликнинг сабабини кўп ўйладим. Кейин топдим – ота-онам мухлис мусулмон эдилар. Эсимни танибманки, Қуръонсиз ўтган бирор кунимизни билмайман. Далада ишларимиз қайнаб-тошса ҳам, уйимизга меҳмонлар келса ҳам, тўй ёки аза бўлса ҳам, албатта, хонадонимизда камида бир жуз Қуръон ўқилиши шарт эди. Отам ўзи ўқирди ё онам, ё бирор акам, опамни алоҳида ажратиб, Қуръонни шошмай ўқишга буюрар эди. Таҳорат олган ҳолда улар Қуръонни майин, ширали овозда тиловат қилишарди. Шу тариқа, бизнинг бирор ойимиз Қуръон хатмисиз кечмаган.
Фарз ибодатларимиз энг муҳими эди. Ақлимда инсоннинг умрида қиладиган энг муҳим иши Аллоҳнинг фарзларини адо этишдир, деган қонун онгимга шу қадар мустаҳкам ўрнашган эдики, келажакда ҳам намоз вақти кирса, ҳар қандай ишни келган жойида тўхтатадиган бўлиб қолдим. Бу менинг онгимга бу қадар қатъий ўрнашгани сабаби – ота-онамнинг фарзларни адо қилишга бўлган ҳарислиги эди. Мен улар бизни бирор марта намозга келинглар, деб чорлаганларини билмайман, чунки биз онамизнинг қорнидан намоз вақтларини билиб тушгандек эдик. Жойнамоз қошида каттамиздан кичигимизга саф тортардик. Биз қизлар онам билан сафнинг ортида намоз ўқирдик.
Ҳаёт биз учун диндан иборат эди. Диндан ташқарида бошқа ҳаёт борлигини билмасдик. Ҳар бир ишни шариатга тушиш ё тушмаслигини ўйлардик. Акаларим ҳам, опаларим ҳам мадрасада таълим олишди. Қуръон, ҳадис ёд олишди.
Катта акам Ғассон шифокорликни танлади. Ундан кичик акам Аҳмад ўқитувчи бўлди. Учинчи акам Заин қурилиш соҳасида муҳандислик илмини олди. Туркияда ўқиди. Кенжа акам Жамол нисбатан эркатой эди, у сополчилик соҳасига қизиқди. Ўша пайтда бу соҳа ривожланиб бораётган эди. Сополчилик – кулолчиликнинг шериги, лекин айнан у эмас. Замонавий уйларга ўрнатиладиган қўл ювиш тослари (раковина) ва хожатхона туваклари ишлаб чиқариладиган соҳанинг номи сополчиликдир. Уни керамика, деб аташади. Кенжа акамнинг сополчиликка қизиққани сабаби – бир сафар Туркияда муҳандисликка ўқиётган акам билан унинг ўқиш жойига кетди. Отам бағрикенг эди, рухсат берди. Учинчи акамнинг бир дўсти ўқиш билан бирга тирикчилик ўтказиш учун шундай корхоналардан бирида ишлар экан. Кенжа акам корхонага борибди ва шу ишга ишқи тушибди. Ўша корхонада ишлайман, деб туриб олди. Отам рози бўлди. Онам йиғлади. Кенжа акам уч ой ишлаб, уйга келди. Бўйи чўзилиб, бақувватлашибди. Жиддий тортибди. “Мен моҳир сополчи бўламан!” – деди. Отам эшитиб, жилмайди, “Алҳамдулиллаҳ! Аллоҳим муборак қилсин, ўғлим!” – деди.
Катта акам шифокорликка қизиққанида ҳам отам суюнган эди. “Қишлоғимизда шифокор етишмайди. Эски табибларнинг маҳорати етмаяпти. Касал кўп, сен шифокор бўлсанг, хурсанд бўламан, ўғлим”, – деган эди отам. Иккинчи акам ўқишни яхши кўрарди. Китоб ўқигани ўқиган эди. Уйимиздаги китобларнинг учдан икки қисмини ўзи йиққан эди. Китоблар орасида дин тарихи, шариат қонунлари, Қуръон тафсирлари билан бирга ҳисоб, риёзиёт, фалакиёт, кимёга оид китоблар ҳам кўп эди. Акам шеърга ҳам қизиқди. Ҳеч кимга билдирмай шеър ёзаркан, онам топиб олибди. Акам роса уялибди. Онам ўқиб кўриб, “Вой болам-а, ичингда шундай дардинг борми!” – дебди. “Отангга шеърларингни кўрсатайлик”, – деб акамни кўндирибди. Отам ҳам акамнинг байтларини ўқиб, “Шеър ёзишни ҳунар қилиб олиш шариатда маъқулланмайди, болам. Лекин шеърда ҳикмат бор. Ҳикматни шеър қилиб ёзсанг, яхшироқ бўлади. Шеър ёзсанг, фикр ҳам теранлашади. Ёзганларинг жуда равон, ёзавер, болам. Сен муаллим бўладиган болага ўхшайсан”, – дебди.
Шу билан у ҳисоб фани муаллими бўлди. Опаларим рўзғор ишининг устаси эдилар. Бири ширинлик пиширишда, бири тикиш-бичишда моҳир. Улар ҳам мактаб, мадраса кўришди. Узатиб юбордик, айтганимдек.
Болалигимни ўйласам, вақтнинг жуда тез ўтганини тушунаман. Худди туш каби ўтди болалик. Тўғри, биз кўплаб бойларнинг болалари каби қулайликлар тўлиб-тошган ҳаётда бола бўлмадик. Қишлоқда, далада катта бўлдик. Лекин ота-онам ҳимматни, қийинчиликлардан Аллоҳнинг зикри ила ғолиб бўлишни ўргатишди.
Пойтахт Дамашққа ҳар йили бир марта айлангани борардик. Отам у ерда уламоларни зиёрат қиларди. Бир йиллик ҳосилининг даромадидан олим ва талабаларга ҳадя ажратишни хуш кўрарди. Доруз Зордаги олимлар ҳам, маядинлик илми толиблар ҳам, шайхлар ҳам отамни  қадрлашарди. Отам уларга ҳамиша юксак эҳтиромда бўлган.
Тўққиз фарзандни боққан отам эҳсон қилишга ҳам ўзида моддий қувват топгани мени ҳамон ҳайратлантиради, аслида, Аллоҳ таоло отамга ўз баракасини ёғдириб қўйган эди.асад
Ўн олти ёшимда узатишди. Қўшни маҳаллага келин бўлдим. Куёв бўлмиш ҳам тақводор, камсуқум йигит эди. Дамашқ мадрасаларида таълим олган.  Масжидда ҳалқаси бор эди. Асосан, ёш болаларга Қуръон ўқитарди, балоғатдан дарс берарди. Гоҳо жума куни хутба ҳам ўқирди. Эримнинг исми Муҳаммад Толҳа эди. У билан турмушимиз яхши бошланди. Фарзандлар кўрдик. Катта ўғлим ўнга, қизим еттига кирди. Негадир, ўша пайт фарзанд кўришимиз кечикиб, иккинчи фарзандимдан етти йил ўтиб, юкли бўлдим.
Шу арафада Сурияда нотинчлик бошланди. Ироқда бўлаётган можаролардан хабардор эдик, албатта. Саддам Ҳусайнни осишгани, Мисрдаги Абдураҳмон Сисий хуружи, Либяда Муаммар Каддафий фаолияти ҳақида кўп муҳокамалар, суҳбатлар бўларди. Эрим жамоат ичидаги инсон бўлгани учун ўзим хоҳлаб-хоҳламай сиёсий воқеалар жараёнини кузата бошладим. Отамда зуҳд ва фақирлик бор эди, шунинг учун, уйимизда ойнаи жаҳонга эътибор кам эди. Унда уламоларнинг суҳбати, Қуръон тафсирлари, Қуръон қироатлари ҳақида кўрардик. Сиёсий каналларга деярли диққат бермаганмиз. Бироқ эрим ҳар куни сиёсий каналларни кўрарди. Ўша вақтларда Башир Ассадга қарши пойтахтда норизолик бошланди. Ал-Қоидадан “Ислом давлати” гуруҳи ажраб чиққани ва бизнинг ҳудудларда фаоллашгани ҳақида хабарлар тарқалди. Телевизор кўпинча кўрсатмай қоларди.
Интернетдан фойдаланишни янги ўрганган кезларимиз интернет ҳам кўп ҳолларда ишламасди. Эрим ёш эди. У кўпинча масжиддан қизишиб келарди. Сабабини айтмасди. Нафл намоз ўқиб, ғазабини босиб олгач, мен билан суҳбатлашарди. Онам: “Эрингдан ҳол сўра, кўнгил сўра, лекин хоҳламаган сўзини айтишга мажбурлама!” – деган. Шунинг учун, ундан фаолияти ҳақида чуқур сўрамаганман.
Дамашқда намойишлар бошланиб кетди, ким нима бўлаётганини билмасди. Телевидение хабарлари бир-бирини инкор этар эди. Мен билган Маядин ари уясидек тўзғиди. Одамлар кўча-кўйларда тўпланишиб бир нималарни муҳокама қилишади. Эрим ҳам шу ҳаракатлар ичида эди. Бир куни хуфтондан кейин кеч қайтди.
– Эшит, Ҳумайро, – деди ташвишга тўлиб. – Катта фитналар орасида қолдик. Қаёққа қочишни билмайсан. Қочганинг саодатми, қолганинг ҳалокатми – билмайсан. Бизга йўл кўрсатадиган уламоларимизнинг сўзлари бири иккинчисига уйқаш эмас. Дамашқда Ассад намойишчиларга ўқ узди. Ал-Қоиданинг ўнг қаноти – “Ислом давлати” Дамашққа келяпти. Яқинда биз катта олов ичида қоламиз. Маядинда, Доруз Зорда жиҳод қилишни истайдиган ёшлар кўп. Ҳозирдан бошлаб бир қанча жамоалар тузилди. Одамларга раҳбар бўлишни истаган ҳар бир пешво қўл остида мужоҳидларни йиғмоқда. Ҳисобим бўйича, ўттизга яқин мужоҳидлар жамоаси ҳозир бўлди. Улар ҳар ер-ҳар ерда тўпланишиб, машқларни бошлаб юборишган. Чет элдан айланма йўллар орқали қурол сотиб олишяпти. Қурол учун хориждан пул келяпти уларга. Устига устак, мужоҳидларнинг аксари араб бўлмаганлардан иборат. Доруз Зор ҳукумати заиф. На мудофаа, на ички ишлар, на хавфсизлик – бирортасида мужоҳидларга қарши турадиган қувват йўқ. Иккинчидан, уламоларимиз жиҳоднинг фарз бўлгани ҳақида фатво бера бошладилар. Ер юзида мусулмон ёшлари ҳаракатга келмоқдалар. Бизда икки йўл қоляпти – оила билан юртни жон сақлаш учун тарк этиш ё бирор мужоҳид жамоасига қўшилиб, қўлга қурол олиш. Ҳумайро, сен оқила аёлсан, сендай умр йўлдошини берган Аллоҳимга ҳамд! Шуни билки, мужоҳидлар, уламолар соф исломий давлат қурамиз, деб айтишяпти. Бироқ уларнинг ичида юрибман, азизам, исломий давлат қуриш буюк бир иш, улуғ бир ғоя, бироқ уларда ишни амалга оширадиган салоҳият йўқ! Уларда манмансираш, тажрибасизлик, ҳаволаниш бор. Ўзларига катта баҳо бермоқдалар. Аллоҳнинг нусрати бизнинг бошимизга келди, деб ишонмоқдалар. Бироқ бу Аллоҳнинг нусратими ё балосими – буни ҳеч ким билмайди. Битта қишлоқ ё маҳаллага ўз қонунинингни ўрнатишни Аллоҳнинг нусрати, деб билиш нақадар хато! Ҳали аниқ ғалаба йўқ, аниқ натижа йўқ – улар амирлик талашяптилар, ақийда талашяптилар. Бир гуруҳи ашъарийликни давъо қилса, бир гуруҳи салафийлик талабида. Бир гуруҳи ҳали тикланмаган ислом давлатини шофиийлик асосида бошқарамиз, деса, бир гуруҳи Китобу суннат, деб айтади. Ўзлари хоҳлаётган мақсадни аниқ билмайдилар. Ҳалок бўлиб кетмасалар, деб қўрқаман. Эртага Сурия ҳукуматининг кучи мужоҳидларга етмай қолади. Ассадда ҳам, унинг қўшинида ҳам, мулозимларида ҳам бу қадар катта кучга қарши турадиган қудрат йўқ. Улар Амирқо, Ўрусияни биринчи галда ёрдамга чақирадилар. Сурияда шу икки давлатнинг қўшинлари пайдо бўлади. Туркия бу ҳолга жим қараб турмайди. Туркия ўз ҳарбийларини киритади. Мужоҳид жамоалари бир-бирлари билан ихтилоф қилиб, бир-бирларининг қонларини тўкиш билан бирга ҳам Ассад, ҳам Амирқо, ҳам Ўрусия, ҳам Туркияга қарши курашишлари лозим. Ҳолбуки, бу тўрт давлатнинг ҳеч бири бизга қайишмайди. Амирқо бизга тўлақонли демократия жорий қилишни истайди. Демократия воситасида у бизни ўзи учун дала майдонига айлантиради. Ўрусиянинг мақсади ҳам шу. Бироқ унинг услуби бўлакча – у дўстона ҳамкор қиёфасида ҳаракатланади. Ҳолбуки, нефт, қишлоқ хўжалиги маҳсулотлари, зайтун тижорати, яна жуда катта ҳажмдаги ҳисобни ташкил этадиган соҳаларни қўлга олишни хоҳлайди. Туркия эса эски Усмонли ҳудудларини тиклаш орзусида. Тушуняпсанми, Ҳумайро? Сен буларни тушунишинг шарт. Бутун ўлкамизга ёқилғи сепиб қўйилган. Кимдир гугурт чақса, бас. Шому Ироқни олов ўз қучоғига олади. Ислом давлати мужоҳидларининг фаолиятини Ал-Қоида ҳам қораламоқда. Бироқ ҳеч ким билмайди: бу қанчалик самимий? Менга айтишларича, жанубий Шом ўлкаларида Амирқо шакллантирган бир қанча исломий гуруҳлар ҳам бор. Улар ҳам ўт очишга шай. Улар Амирқога эмас, Ўрусияга эмас, бизга ўт очади, Ҳумайро. Бу ўлкаларда ҳазрат Ҳасан ва Ҳусайнларнинг бошлари узилган, буюк саҳобаларнинг қонлари тўкилган. Бу ўлка ўз вақтида Исломнинг қуввати эди. Бу ўлкада улғайган олимлар, мужоҳид ва буюк арбобларнинг саноғини билмайсан. Бу ўлкани ёқиб кул қилиш – Ислом оламининг кўксига ханжар санчиш, демакдир. Ҳумайро! Менинг вафодор завжам! Бу шароитда нима қилишимиз керак? Мен Аллоҳга дуо қилдим. Аллоҳдан йўл кўрсатишини сўрадим. Устозларим билан маслаҳатлашдим. Қолсак, қўлга қурол олиб ё бир мусулмоннинг қонини тўкаман, ё оиламиз билан қирилиб кетамиз. Бир тушни кўп кўрдим. Мен тушга эътибор бермайман. Лекин бир туш қайтарилаверса, ҳикмати борми, деб фикрга чўмасан. Тушимда китоб ўқиётган эмишман. У китобда ҳар бир сўзи олтиндай товланиб, бўртиб ушбу ҳадис кўзим олдидан нари кетмасмиш: “Абу Ҳурайра розияллоҳу анҳудан ривоят қилинади:
Расулуллоҳ соллаллоҳу алайҳи васаллам дедилар: “Мусулмонларнинг икки гуруҳи бир-бирлари билан урушмагунича Қиёмат бўлмайди. Улар ўртасида улкан жанг бўлиб ўтади. Ҳар иккисининг даъвоси битта бўлади”.
Имом ал-Бухорий ва имом Муслимда айни матн ила келган ҳадис. Бу иш тарихда ҳазрат Али розияллоҳу анҳу ва Муовия ўрталарида кечган Сиффин жангида кўринган, дейишади. Бу ҳадисни ўқиб бўлсам, бошқа бир ҳадис қаршимдан чиқди: “Абу Ҳурайра розияллоҳу анҳудан ривоят қилинади:
“Расулуллоҳ соллаллоҳу алайҳи васаллам дедилар:
– Ҳарж кўпаймагунича Қиёмат қойим бўлмайди.
– Ё Расулуллоҳ. Ҳарж нима ўзи? – деб сўрашди саҳобалар.
– Қатл, қатл, – деб жавоб бердилар Набий алайҳиссалом”
Бу имом Муслим ривояти. Кўзимга кўринган учинчи ҳадис эса Анас ибн Молик розияллоҳу анҳудан ривоят қилинган эди:
Расулуллоҳ соллаллоҳу алайҳи васаллам дедилар: “Қиёмат олдидан қоп-қоронғу тун бўлакларидек фитналар бўлади. Киши мўмин ҳолда тонг оттириб, кофир ҳолда кеч киргизади. Мўминлигида кеч киргизган киши кофир бўлиб тонг оттиради. Қавмлар ўз динларини дунёнинг бир арази – ўткинчи нарсаси учун сотадилар”
Термизийнинг китобида келган ривоят. Ҳасан ва саҳиҳ ҳадис, деб айтилган. Ҳумайро, мен жангдан қўрқмайман. Аллоҳнинг йўлида жиҳод қилиш менинг орзуим. Шаҳид бўлиш яккаю ягона ниятим. Бироқ бу ҳолатда қўлимга қурол олсам, бирор мусулмон қонини тўкаман. Ҳолбуки, у ҳам, мен ҳам Исломни даъво қиламиз. Агар Ислом ҳимояси учун чиққан бирор жамоани кўрсам эди, иккиланмай шу жамоага кўшилган бўлардим. Мен таниган бирор жамоа ундай эмас. Бири ўзи амир бўлишини истайди, бири ўз нафси хоҳлаган ишга мойил, бири ҳокимият ишқидан маст бўлиб қолган. Олимларнинг кучи етмаяпти. Телевидениедан очиқдан-очиқ қон тўкишга чорламоқдалар. Мусулмонлар бир-бирини кофирга чиқармоқдалар. Ҳумайро! Менинг ақлли завжам! Фарзандларни оламиз, эртанги кунни ўтказиб, индин куни саҳарда фажрни адо этамиз ва ҳижратга чиқамиз. Юртдан ҳижрат қиламиз. Аллоҳ биз мусулмонларга бир йўлни кўрсатмагунча, биз заифмиз. Бошқаларга биз билан кет, дея олмаймиз. Бироқ биз кетамиз, Ҳумайро! Эртага ота-онанг қошига бор, улар билан хайрлаш, мен айтган гапларни етказ, кечроқ ўзим ҳам ҳузурларига хайрлашмоқ учун ўтаман, истасалар, улар ҳам тайёрлансинлар, бирга кетамиз. Биз боражак бирдан бир йўл – Туркия. Туркияга бора олсак, бас! Аллоҳим мусулмонларни ўз ҳолига ташлаб қўймагай, иншаАллоҳ!
Ҳумайро эридан бу каби сўзларни илк бор эшитди. Эри жуда жиддий гапирди. Узоқ гапирди. Гап орасида тўхтади, бир нуқтага қараб қолди,  унинг ташвиши жуда оғир эди, гўё.
– Ҳумайро, – деди у. –  Шуни билки, биз жон сақлаш учунгина қочмаяпмиз, биз Ислом ва иймонимизни сақлаш учун кетяпмиз. Жонимизни бериб, динимизни сақлаб қолсак, жонимиз фидо бўлсин, азизам! Бироқ бошимизга тушиши мумкин бўлган офатлар қаршисида динимиз гаровга олинмаса, деб қўрқаман. Ана шу қўрқув менга ҳижрат қарорини бердирди.
Ҳумайро эрталаб отасининг уйига борди. Онаси жуда суюниб кетди. Отаси Ҳумайронинг ҳар бир гапини жим тинглади. Кейин деди:
– Қизим, Муҳаммад Толҳа куёвимни жуда яхши тушундим. Мен уни ҳақ, деб умид қиламан. Аллоҳим унинг қалбига ҳижрат ниятини солибди, хайрли этсин! Сен эрингдан бир қадам жилма, итоатидан чиқма! Ибодат ва дуони унутма! Ҳар қандай ҳолда ҳам Аллоҳга боғлан. Мен эса кетмайман. Умрим бир жойга бориб қолди. Онанг ҳам шу фикрда. Агар акаларинг кетаман, деса, йўқ демайман. Лекин менинг кетиш ниятим йўқ...
Ҳумайро йиғлади. Онасининг бағри эзилди. Бироқ у ота уйида узоқ қола олмасди. У сафар тадоригини кўриши керак эди. Ота-онасини бағрига қаттиқ босди. Яна йиғлади.
Маядин кўчаси ҳар қачонгидан кўра нотинч. Одамлар ниманидир кутаётгандек, нимадир содир бўлиши керакдек. Юзига ниқоб тортган, қурол осган йигитларни ҳар қадамда учратиш мумкин. Осмонда ҳам дам учувчиси йўқ учоқлар, дам ҳарбий учоқлар ўтиб қолади. Ҳумайро кўрдики, кўчиш истаги фақат уларда эмас, бошқаларда ҳам сафар кайфияти сезилади. Дўконлардан одамлар юк аравачалари сотиб олиш учун навбатга турган эдилар. Қишлоқ дўконида бу матоҳ кам.
Ҳеч ким ўз ишида эмасди. Мактабдан ўқувчилар эрта қайтмоқдалар.
Ҳумайро кечгача сафархалта тайёрлади. Эри Муҳаммад Толҳа унга фақат энг керакли нарсаларни ол, деб тайинлади. Керакли нарсалар ҳам кўп экан...
Ҳумайро юкли бўлганига уч ой тўлган. Иш муҳимлиги учун қийналаётганини унутди. Эри келганидагина чарчоқни ҳис қилди, ҳатто, билдики, ҳомиладорлиги ёдидан кўтарилибди.
– Тезда ухла, азизам! – деди Муҳаммад Толҳа. – Эртага кўп юрамиз, иншаАллоҳ.
Тун чўккан. Ой тўлган. Чигиртка чириллайди. Шабада Фрот нафасини олиб келади. Лекин Ҳумайронинг уйқуси келмайди. Муҳаммад Толҳа қўшни хонада намоз ўқияпти... Хира чироқ ёруғида унинг рукуъ, саждалари сояси кўзга ташланади. У саждада узоқ қолиб кетади...
Ҳумайро истиғфор айтади. Лаблари зикр ила банд бўлгани сайин кўзи юмилиб, ухлаб қолди. Бу унинг ўз она қишлоғида сўнгги туни. У қайтиб Маядинга кела олмайди. Энди унинг кунлари таҳлика остида ўтади. Унинг қулоқлари ўқ овозларини, снаряд портлашларини, учоқларнинг гулдирашларини, бомбаларнинг гумбурлашларини эшитади, икки фарзанди қўлида, қорнида туғилмаган чақолоғини асраш қайғусида зир югуради...
Бошларига тушажак синовлар шу қадар қуюқки, бир заифа ўлароқ гоҳо унинг тили калимага келмай қолади, гоҳо қўрқувга тушиб, болаларини қучоқлаб, Ерга ётиб олади. Она қадар қадрли бўлган Ватан уни куйдирадиган бир ўчоққа айланадики, куймаслик учун олисларга қадам босишга мажбур бўлади. Бу мажбурият эса уни тоблайди, уни Роббисига яқинлаштиради.
Эрталаб Ҳумайрони одатдаги азон саси ва... шундоққина уйининг тепасидан учиб ўтиб, овози ерларни силкитган учоқ уйғотди.
        </item>
        <item>
...Афғон шамоли беҳад иссиқ.
Кобул шимолидаги Даштимарг саҳроси. Қумлар шамолнинг кафтида осмонга сочилади. Тақир ер юзининг ҳар жойида ўсган яккам-дуккам саксовул, юлғун, янтоқлар бир тутам соқолдай ҳилпирайди. Қуёш эринмай қайноқ сел тўкади. Қимирлаган жонвор кўринмайди. Қушлар учишдан тўхтаган. Фалак ялтирайди. Парча булут йўқ. Кўтарилган қум чанги баъзан ҳамма ёқни бир неча лаҳзага қоплайди.
Даштимаргда бир неча танобни эгаллаган бир “ҳовли” бор. Бу “ҳовли” одатийларидан фарқ қилади. Унинг атрофи баланд сим тўсиқлар билан қуршалган. Симдеворларнинг тепаси тиканак. Ҳар эллик қадамда ҳарбий кўтарма. Кўтарма ичида Шўро давлатининг қайсидир бурчагидан нега келганини билмайдиган бир шўрпешона аскар Калашников отмасини қучоқлаб турибди.
Бу ҳовлини “ҳарбий казарма” деб аташади. Тезкор тикланган ётоқлар, қурол омборлари, уловгоҳлар,  ҳарбий учоқ ва парракучоқларнинг қўноқ майдонлари, машқ майдонлари шу ҳовлининг ичида. Шўро халқларининг гулдай йигитлари мустабид ҳукумат учун янги мустамлакани забт этиб беришлари учун шу ҳовлига банди қилинган, бироқ улар буни “Афғон халқларига эркинлик бериш”, деб тушунишади. Айни шу “ҳовли”да Афғонистонни “Ислом жангариларидан озод қилиш мақсади” билан Шўроларнинг бўйинтуруғига бошини тиққан ерлик “фидойи”ларнинг аскарлари ҳам жой олган.
Ташқаридан боққанда ҳаммаси расамади билан келиштирилган. Бироқ ички ҳолат – ҳарбий бўлинмалар: двизия, полк ва батальонлардаги шўро аскарларининг ҳолати уларнинг ўзига аён. Аскарларнинг емаклари, сувсизликдан қийналишлари, ҳўл мевалар таъмини унутиб юборганлари, шўронинг қизил шиорлари фақат деворларга ёзилган ҳарфлардан ташқарига чиқмаслиги, аскарларга маҳаллий сувдан ичиш таъқиқлангани – қонунларда ёзилмаган, ёзилган бўлса ҳам, маъноси мужмал: хоҳишга қараб ўнгу тескарига айлантирса, бўлаверади.
Шаҳар аҳолисининг Ғарбга, ўрисларга, коммунистларга ошиқ бўлган озгина қисмини истисно қилсак, қишлоқ одамлари – деҳқонлар, чорвадорлар, боғбонлар ва деярли ҳамма босқинчлилар учун ўта хатарли эди. Чунки улар ўрис аскарлари ҳақида, албатта, мужоҳидларга маълумот етказадилар.
Шўро аскарлари шаҳар ва қишлоқларга киришлари мумкин эмас.
Мен, Умар Сайфуллин, татар ўғлони дастлаб Кубага кетдим. Кемада Атлантика океанини кесиб ўтганмиз. У ерда бир йил хизмат ўтадим. Флотда. Кейин умуман кутилмаган ҳол юз берди. Мени ва ўн нафар аскарни ажратиб олиб, ортга қайтаришди. Ҳаммамиз ҳайрон бўлдик. Москвага келтиришди ва Шўро давлати Афғонистонга бошланган озодлик ҳаракати учун ёрдам беришга қарор қилганини билдик. Бизни Афғонга – урушга юборишар экан. Бу кутилмаган ҳол эди. Одатда, армияда ҳамма қарорлар кутилмаганда қабул қилинади. Ҳеч бир қарорга эътироз мумкин эмаслиги табиий. Муҳокамага ўрин йўқ.
Мен поездда Афғонистонга кириб келиш азоблари, у ерда ташқаридан кўркам, ичкарида эса мутлақо хароб бўлган казарма ҳақида айтишни истамайман. Мозори Шариф, Кобул, Қундуз деган жойларга олиб боришди. Ҳамма жойда шароит ҳар хил эди. Ҳарбий учоқмайдонларда алоҳида қулайликлар бўлгани ҳолда чодирларда яшаётган минглаб аскарлар катта машаққат ичида эдилар.
Амударёдан ўтгач, ҳарбий уловда жуда узоқ юрдик. Бизга заифлик, нолиш мумкин эмас. Қуролларимизни қучоқлаб кетавердик. Мен ўқчи двизияда эдим. Калашников қуроли доим йўлдошим бўлган. Кубада ўтган бир йилимда чеккан машаққатларим ва олган тажрибаларим Афғон чўлларию тоғларида иш бермай қолди. Аскарларнинг бирортасида шашт йўқ эди. Тўғри, биз ўзимизни дадил, жангари кўрсатишга интилардик, командирлар, зобитлар ҳам шунга ҳаракат қилишарди гоҳо, лекин армияда ғалаба қилишга иштиёқ йўқ эди. Биз бу жазирамада нима учун қурол кўтариб юрганимизни англамасдик. Бошлиқлар афғон халқини озод қиламиз, деб гапирганлари билан улар ҳам кўпинча тушкун ва қовоғи солиқ ҳолда юрар эдилар.
Кундалик ҳаётимиз: эрталабки уйғониш, югуриш, нонушта, машқлар, тунда аскарларнинг гуруҳларга ажралиб бир-бирини дўппослашлари ҳақидаги тафсилотлар мен учун жуда ҳам нохуш. Умуман, армия ҳаёт ҳақида айтиш тугул, эслашни истамайдиганим воқеалар жуда кўп. Аскарларнинг аксари ҳовлиқма, содда, баъзилари ўз кучига аҳмоқларча ишонса, баъзилари жуда анқов, лақма эди. Кундалик давом этадиган машғулотлар танамизни чиниқтирган бўлса-да, миямизни чиниқтирмасди. Жисмимиз пишиб, вужудимиз пайдан иборат бўлиб кетса-да, фикрлашдан йироқ бўлганмиз. Фикрламасдик. Фикрлаш бизга таъқиқланган. Биз учун ҳаётда яхши-ёмон, оқ-қора, юмшоқ-қаттиқ, иссиқ-совуқ деган тушунчалар ёт бўлиб қолди. Биз учун фақат лейтенантлар, капитанларнинг буйруқлари бор эди.
Чекиниш мумкин эмас. Фақат ҳужум! Қўрқиш мумкин эмас, фақат қўрқитиш! Ўлиш мумкин эмас, фақат ўлдириш!  Тартиб шундай эди. Бироқ аскарнинг руҳиятида шашт ва шижоат йўқ. Оғиздан учаётган калималарнинг тескариси бизнинг онгимизни тўлдирган эди: ҳужум қиламиз, бироқ уйимизни соғиндик – чекиниб бўлса-да, уйга кетгимиз келарди; шахсан ўзим урушга чиққани қўрққанман. Жуда қаттиқ қўрққанман.
Командирларимизнинг қонига зулм сингиб кетган. Оғзидан чиқадиган сўзларни тилга олсангиз, у тилни бир неча бор ювиб поклай олмайсиз. Ўзлари ҳам урарди, биздан каттароқлар ҳам урарди. Калтак бизни ҳам чиниқтирди, ҳам дийдамизни қотирди, ҳам раҳму шафқатдан қутқарди, лекин қўрқувдан халос этмади. Мен Балашихадаги Умар эмас эдим. Ерга урса, кўкка сапчимасдим энди. Инсон бир хил тартибда яшайверса, кўникиб қоларкан. Бошқалар учун оғир туюлган тартиб ўзимизга ёқиб ҳам қолган экан, бугун ўйлаб боқсам. Чунки биз учун ҳаммаси ҳозирланар эди, биз бирор нарса ҳақида, бирор муаммони ечиш ҳақида бош қотирмаймиз, биз учун ўйлашади. Биз ижро қилсак, кифоя. Шу ҳаётни йўқотмаслик учун ҳам курашганмиз, эҳтимол. Бу кураш онг ости буйруғи билан бўлган. Биз онгли ўйламасдик, лекин ич-ичимиздан ҳар кунги бир хил ҳаёт тарзига қаттиқ ўргандик.
Оғирлик қилар эди бу, гоҳо. Ўша пайтларда Балашихага кетгим келган. Одамларга ўхшаб яшасам, дердим. Кунларим ўтмаётгандек, вақтнинг оёғига тош боғлангани, юра олмаётгандек туюларди.
Дарвоқе, қўрқув ҳақида гапиргандим.
Янги келганимизда, негадир, на Мозори Шарифдаги ҳарбий бўлинма, на Кобулдаги казарма, на Қундузда бизни қабул қилишмади. Қундуздан Кобулга қайтдик яна. Ўшанда тўсатдан биз кетаётган улов ўққа тутилди. Ким қаердан отяпти – билмаймиз. Фақат буни эмас, душманнинг кимлигини ҳам билмаганмиз кўпинча. Кейинроқ Афғонда ярим йил юриб Ҳикматёр деган одам ҳақида эшитдим, Аҳмад шоҳ деган исм қулоғимга чалинди. Улар душман тараф эди.
Ўшанда ўқлар ёмғирдай ёғилди: уловимиз тўхтади. Брезентни тешиб ўтаётган ўқлардан бири ёнимдаги шеригимининг кўзига кирди. Отилган қон ҳаммамизга сачради. Командиримиз: “Ёт ҳамманг!” – деб бақирди. Ўзимизни ерга ташладик, жой торлик қилиб биримиз иккинчимизнинг устимизга тушдик. Ғужанак бўлиб қотиб қолдик. Бошқаларни билмайману, мен фалаж бўлдим. Кўзларим юмилди. Қўлларим, оёқларим қотди. Командиримиз уруш кўрган бўлса-да, бу вазиятда у ҳам биз билан ерга ётиб жим кутди. Ўқ бир дақиқадан сўнг тинди. Лекин деярли ҳамма йигитлар қўрқувдан эсини йўқотган эди. Аскарларнинг ўзаро ҳазил-ҳузуллари, мақтанишлари кўп бўларди, лекин биргина ўқ ёмғини ҳаммамизни ўзимизга танитиб, гангитиб қўйди.
Беш дақиқаларда ўзимга келибман. Қарасам, ерда – қумда ётибман. Командиримиз юзимга сув уряпти. Нимадир дедию, тушунмадим. Бир амаллаб ўтирдим. Бошқалар ҳам мендан фарқсиз: кимдир бошини, кимдир кўксини ушлаган. Йигирма дақиқада эс-ҳушимиз қайтди, тилимиз калимага айланди. Ўша онларни умримнинг охиригача унутмасам керак – бизнинг қувончимиздан асар қолмади. Ҳаммамизнинг кўзимизга чуқур ғам, қайғу инди. Ўн беш аскарнинг олти нафари ўлибди. Ҳайдовчи ва унинг ёнидаги йўл бошловчи афғонни ўқ илма-тешик қилибди. Бизни ўққа тутганлар нима учун устимизга бостириб келишмаганига ҳайрон бўлдим, кейин айтишдики, бу уруш услуби экан. Мужоҳидлар кўпинча Шўро аскарларини тўлиқ қирмас экан, ердан чиққандек ё осмондан тушгандек бўлиб, ўқ ёғдиришар экану, ғойиб бўлишаркан. Неча киши ҳужум қилгани кўпинча номаълум эди.
Командиримиз сўкинар эди. Ўзи грузин, лекин русчалаб юзлари гезариб, қизариб сўкинарди. Афғон қуёши унинг юзини куйдиргудек қорайтирган бўлса-да, ғазаб ва асаби алвон тусда ўзини кўрсатаётган эди.
– Бу ерда йигитлар қириляпти! Уруш кўрмаганларни жаҳаннамга юборганларга лаънат! Саккиз киши ўлди! Қолгани эсини йўқолди. Э, сенларнинг...
Дашт. Чакалак, саксовул ва янтоқлар билан қопланган япасқи дўнгликлар. Биз юраётган йўл шу дўнгликлар оралаб ўтган. Узоқлардан тоғлар билан ўралган бу даштда бизга ўқ ёғдирганларни аниқлаш ҳозир имконсиз.
Командир ўликларни уловга орттирди. Бироз олдин тирик юрган ошналаримизнинг жонсиз ва қонга беланган мурдаларини устма-уст тахладик. Ҳеч кимнинг саси чиқмади. Командир ҳам сўкишни бас қилиб, совуққонлик билан буйруқлар берди. Кейин бизни сафга тизди. Саккиз киши қуролларимизни ушлаб бир чизиқ бўлдик.
– Аскарлар! Ҳамманг эшит! Сенларга шонли армия, ёрқин келажак ҳақида гапирмайман. Бунақа гапларни ...ларга қолдирдим. Билиб қўй! Ўлим водийисидасан! Ўлиб кетсанг, уйингга темир тобут боради. Ичида бўласанми, йўқми, ҳеч ким билмайди. Билолмайди ҳам. Сенларга очиқ гапиряпман. Биз давлат одамимиз. Давлатнинг буйруғини бажарамиз. Шу йўлга жонни тикканмиз. Биз учун шўро давлати бор, вассалом. У юборган жойга борамиз, қайтарса, қайтамиз. Сотқинлик қилишга, қочишга ҳаққимиз йўқ! Бизнинг ҳаммамиз шу давлатнинг бор бўлиши, ичида яшаётган икки юз миллион одам учун керакмиз. Кимдир ўзини фидо қилиши керак. Бу – бизмиз! Сенларда ғоявий қатъият йўқ. Бу аниқ. Ҳатто, баъзи генералларда бу фазилат етишмай турган паллада оддий мишиқи аскардан нимани кутиш мумкин! Тўғрими, нотўғрими – бир ғоя эгаси бўл! Ана шу сени кучли қилади. Ана шунда тушкунликка тушмайсан. Ғоя жондан қиммат бўлиши керак. Жонни ҳам ғоя учун тикишинг керак. Лекин афсусланма! Афсусландингми, ўласан. Сенларни бу ерда ғоя қутқаради! Яхшилаб билиб қўй – ғоя инсоннинг нажоткори! Бир томчи сувга зор бўлиб ўларкансан ёки душман танангни парчалар ташларкан, ғоянг билан ғолибсан. Одамлар ғоя учун курашга кирадилар. Мен  учун ўзимнинг ғоям бор – давлат! Бўлди. Бошқаси бекор. Давлат менга нимани буюрса, қиламан. Ёш болани ўлдир, деса, ўлдираман, ёндир, деса ёндираман. Ғоя қўрқувни енгади. Ғоя ҳиссиёт балосидан қутқаради. Ғоя сени ўқ ўтмас метин қояга айлантиради. Ғоя учун яшасанг, умрингга зинҳор ачинмайсан. Ғоя одамнинг ҳаётини бошқаради, йўқ бўлиб кетишдан, ҳалок бўлишдан сақлайди. Тушуняпсанларми? Сенларнинг ҳар биринг ўз ғоянгни топ! Акс ҳолда, шармандаларча қул бўлиб, хор бўлиб ўлиб кетасанлар! Камида ҳар биринг “Тирик қолишим керак, тириклик ҳаммасидан муҳим!” – деб миянгга сингдириб ол. Ўлсанг, ҳаммаси тугайди. Тириклик учун курашсанг, душман қўлига тушмаслик учун интилсанг. Яшаб қоласанлар! Акс ҳолда, қирилиб кетасанлар. Ҳозир шу даштда ҳаммамизнинг жасадимиз қолиши мумкин эди. Ўликларимиз устида осмонда учиб юрган қуғунлар  зиёфат қилаётган бўлардилар ҳозир. Тасодифан тирик қолдик. Энди ўлишга ҳаққимиз йўқ! Ҳозир уловга чиқамиз. Кучли бўламиз. Ҳар биринг ўз ғоянгни топ. Қўрқма! Қуролни маҳкам ушла. Душманни кўрсанг, аямасдан от!
Командирнинг гапи тугади. Биз бундай гапларни энди эшитаётган эдик. Айниқса, бу менга қаттиқ таъсир қилди. Беихтиёр командирга бўлган ҳурмати жўшди. У кўзимга бошқача кўрина бошлади. Бўлиб турган воқеалар баёнини кейинроққа қўйсам-да, мени ўзгартирган баъзи мулоҳазаларимни айтсам. Командир билан яқиндан суҳбатлашгим келди, лекин юзи чўтир, ияги узунчоқ бу одам бирор аскарни ўзига яқин олмас экан. Гаплари хаёлимни анча вақт банд қилди. Рангсиз ва маъносиз ўтадиган кунларни ўзимизга қолса, кайфу сафо билан тўлдирар эдик: қизлар топардик, маишат қилардик, наша чекардик, ичардик. Хуллас, кунларимизни хурсандчилик билан ўтказган бўлардик, бироқ бу ишларнинг бирортасига имконимиз йўқ, демак, чекимизда хаёл суриш ва ўйлаш масаласида бироз эрк бор, холос. шу эркдан фойдаланиб, командирнинг гапларини узоқ ўйладим. Аслида, вақт ўтиб, ақлимнинг кемтиклари тўлиб боргани сайин ҳаётнинг маъноси тўғрисида, обрўли, эътиборли, бой одам бўлиш ҳақида кўпроқ хаёл сурадиган бўлиб қолган эдим, очиғи.
Уч йиллик армияни якунлаб, Балашихага қайтсам, уйлансам, тўкин бир ҳаёт қурсам, деган ўйлар онгимнинг туб-тубида айланади. Ойнага боқиб, тўлишган мушакларимга, баланд бўйимга, калта олинган сочларимга, оқ-сариқ юзимга, кўк кўзларимни томоша қилиб, “Жуда кўркам йигитман, кучим танамга сиғмайди, ёшлик йилларим ўтиб кетади, мен ёшликдан, албатта, баҳра олишим шарт!” – деган фикрларни кечирардим. Кубада юрган кезларимда – у ерда экркинлик кўп эди, фурсат топдим дегунча, Гавана кўчаларига чиқиб, ҳар турли аёллар, ёш қизлар билан танишишга ўч бўлдим, ичкиликнинг ҳамма туридан татиб кўрдим. Хаёлимда дунё гўзалликларидан, маза ва лаззатдан баҳраманд бўлиш истаги жўш уриб тургани учун ҳамиша кайфу сафо эшиклари менга очилди. Қора танли қайноқ баданли қизлар, шаҳло кўзли испан нозанинлари, кўчманчи лўлилар, саргузаштталаб мексикаликлар, қадим арабларнинг бузилиб кетган наслларидан бўлган жунунваш жононлар билан суҳбатдош бўлганман. Хушчақчақлигим, пулни аямаслигим, беғамлигим сабабли атрофим дўстлар ва қизлар билан тўлиб-тошди. Биз, совет армияси аскарлари Кубада ўзига хон – кўланкаси майдон бўлиб яшардик. Бизнинг бир қанча имтиёзларимиз бор эди. Шахсан Фидель Кастронинг ўзи совет армияси бўлинмаларига, ётоқларига келиб кетган. Тўғри, Куба окен билан ўралган макон, намлик юқори эди, мен буни сезмаганман, иссиқ бўлса, иссиқдан, ёмғир шаррос қуйса, ёмғирдан завқ олдим. Шу ҳолатда Афғон саҳросига келиб тушганим мен учун нақадар изтироб етказганини тасаввур қиляпсизми?
Гўзалларнинг қайноқ қучоқлари тушларимда қолди, холос. Жаҳаннам каби ёниб, атрофдан ажал нафаси келиб турган бу ўлка мени сўндира бошлади. Ичимда кечадиган зиддиятлар турфа эди. Гоҳо ўзим ўзимни танимайман.
“Ҳаммаси яхши, вақт ўтиб кетади, яқинда Балашихага қайтаман!” – десам-да, олдинда турган икки йилнинг поёни йўқдек, Афғон юртида умрбод қолиб кетадигандек ҳис қилганман ўзимни. Йиртилган этиклар, қорайган пайтавалар, шўр сувни қўйиб туринг, ёрилган лабларим, тўрлаган юзларимни кўришни истамаганим учун ойнга қарагим келмасди. Одам ҳам ўз юзидан юз ўгрирар экан-да!
Командирнинг ғоя ва шу каби гапларини эшитиб, ўзимга қатъий бир ғояни белгилаб олишга қарор қилдим. Бу “Ҳаётдан лаззат ол!” деган мафкуранинг айни ўзи эди, шунчаки, мен уни: “Қандай бўлмасин, яшаб қол!” деган жумлада ифода қилдим. Командир давлат деб айтди. Давлат менга нима берди? Билмайман. Мен учун давлат жуда мавҳум тушунча. Кўзга кўринмайдиган ғалати арвоҳ. Коммунизм, дейишади, партия, яна алламбалолар! Ҳаммаси менга жуда узоқ ва мен хоҳлаётган лаззатларни инкор қилади. Шундай экан, нима учун шу мавҳум арвоҳга жонимни фидо қилишим керак? Асло! Отамнинг оёғи синиб, юра олмайдиган бўлиб қолди; онам эртадан кечгача меҳнатдан умр ўтказди; опаларим ҳам турмуш машаққатига сингиб кетди, биз чумоли бўлдикми – қисқа ҳаётни, бир тутам умрни бутунича ишлаб ўтказиб юборадиган?!  Йўқ, ундай бўлиши мумкин эмас!
“Мен учун нима муқаддас? Командир айтганидек,  мени қутқарадиган ғоя борми? Менинг ғоям – ҳаёт! Яшаш! Яхши яшаш! Бордию, ўққа учсам, ўлиб кетаман – ёш умрим хазон, танам эса ўлаксахўр қушларга ем бўлади. Қочсамми? Йўқ, қамоқда чирийман. Демак, фақат курашиб, нима қилиш керак бўлса, қилишим керак ва тирик қолишим шарт! Душманга асир тушиб қолсам-чи? Улар асир олишмас экан! Кофир, деб бизнинг аскарларни ўлдириб юборишар экан. Йўқ, тирик қолишнинг йўлини топишим керак!”
Шундай ўйлар ҳар қадамимда ҳамроҳ бўлди. Мен учун Афғон саҳролари, тоғлари жуда катта қафасга айланди. Бу қафасдан омон ва соғ-саломат чиқиш учун курашмоққа мажбурман! Қулоғимга чалиндики, юзма-юз келганда душман “Аллоҳу акбар!” деб бақирар эмиш. Улар учун “Ла илаҳа иллаллоҳ Муҳаммадун Расулуллоҳ” деган жумла жуда муҳим экан. Гоҳида аскарлар орасида ҳам худодан баҳслар бўлганида кўпчилик худо йўқ деган гапни ушлаб оларди. Кўпчилик ёшлар жуда аққли одамга ўхшаб, “Хурофот!” дер эди. Худосизлик, уларнинг фикрича, ўта юксак маданият эди. Айниқса, бир сафар ўрта осиёлик бир шоиртабиат йигит худонинг йўқлигини исботлаш учун роса жон куйдирган, диндорларнинг худо масаласидаги сафсаталарини келтириб, ўзининг наздида уларни чиппакка чиқарган эди. Мен учун худо бор ё йўқлиги аҳамият қилмагани учун, уни кулиб эшитганман. Гарчи, қизиқ бўлмаса ҳам, эрмакка қулоқ тутганман.
“Худо ўзини ишини билиб қилиб юрса, у билан ишим йўқ. Худога сен йўқсан, деб уни ранжитмайман. Агар чиндан бор бўлса, йўқ деганинг ва уни инкор қилганинг учун роса жаҳли чиқади, кейин ўша жаҳаннамида сени куйдиради, мен эса уни бор демасам ҳам, йўқ демайман, чунки аниқ билмайман. Шунга менга қараб, “Умар, сен, ҳартугул, мени йўқ демагансан, лекин бор ҳам демадинг, жаҳаннамнинг пастроқ градусида қовуриб, кейин жаннатга киритиб юбораман, олий бўлмаса ҳам, ўртачароқ жаннатга кирасан”, – дейди”, – деб уни мазах қилардим.
Бу ерда душман мусулмон эмиш. Асирга тушиб қолсам, аввало, эсон-омон қутулиб кетай, лекин шундай ҳол рўй берса, айтаман, зора мени ўлдиришмаса, деган хаёлда “Ла илаҳа”ни ёдлаб олдим.
Жангарилар соқолини тарвақайлаб ўстириб, тиззагача тушадиган кўйлак кийиб, бошига ҳар турли рангли латталарни ўраб олишар экан. Узоқдан кўрсангиз ҳам, уларни ваҳший эканига шубҳа қилмайсиз. Бу қадар қўпол кийим ва қўрқинчли қиёфадаги одамлар, шубҳасиз, ҳар қандай мудҳиш ишларга қодир бўладилар, деб ўйлардим.
Воқеа баёнидан бироз четга чиқиб кетдим-а? Бизни ўққа тутишгач, нима бўлгани ҳақида гапирай.
Бирорта рация ишламаётган, тўлқин ушламаётган эди. Ҳартугул, улов юрди. Командир рулга аскарлардан бирини ўтқазди, ўзи унинг ёнига жойлашди.
Тахминан икки юз чақирим йўл босдик. Бир неча чодирлардан иборат казармага етиб бордик. Пастак ёғочга шўро байроғи илиб қўйилибди. Кенг даштда шамол йўқ. Дим. Байроқ шунинг учунми, ҳилпираш ўрнига шалвираб қолибди.
Казармани қўриқлаётган аскарлар бизни кутиб олишди. Командиримиз казарма бошлиқларини сўради.
– Нима гап, йигитлар? – бизни кутиб олиб йўл бошлаб кетаётган ёшгина аскар.
Бирортамипзда гапиришга кайфият йўқ эди, индамадик. Аскарлар ўз чодирлари ёнида ювиняпти, биров майкачан, биров майкасини ҳам ечган. Соқолини олаётганлар ҳам бор, кимдир тамаки тутатади, шом қоронғуси тушаётгани баъзилар олов ёқади.
Кечга бориб шабада келди. Нафас олдик. Текширув бўлди. Сафга тизилдик...
Уйқу вақти ётдик. Бу жойда аскарлар эркин эди. Худди ғам-ташвишлари йўқ. Ўз уйларида юришгандек. Гаплашиб билдик – беш ойки, улар шу ерда экан. Таъминот кам. Улар сувни ҳам, овқатни ҳам тежашга мажбур. Лекин баъзи тартиблар юмшабди.
Беш ой ичида ўн мартадан кўпроқ ҳужум бўлибди. Ҳимояланишибди. Қурбонлар берилибди. Лекин ҳужумга ўтишмабди.
Қоғозда “Қақшатқиш ҳужумга ҳар қандай ҳолатда шай бўлган буюк шўро қўшини” бўлган бу бўлинма таркиби турлича эди: ёшларда тафовут бор, миллатлар ҳар хил: рус кам, бироқ ўзбек, қозоқ, тожик кўп.
Шу ерда қолдик.
Ҳарбий машқ қилиб турдик, гўё. Мен зирҳланган жанговар танкда – БТРда ишлашни ўргандим. Командиримиз қаергадир кетди. Биз шу ердаги взводлардан бирига қўшилиб кетдик.
Тахминан икки ойдан кейин буйруқ келди. “Шонли қўшинимиз”нинг бир “жанговар” бўлинмаси навбатдаги ҳужумга ўтиши керак экан. Ўзимизга яқин қишлоқларни жангарилар қўлидан бирма-бир озод қилишга киришадиган бўлибмиз.
Мен ҳам ҳужумга йўлланган қисм ичида эдим. Юз аскар энг яқин қишлоққа ҳам юз чақирим зиёд йўл босиб бордик...
Шўро қўшини нишонга олиб келаётган қишлоқ атрофи узумзор эди. Мол-қўй кўзга ташланади. Қишлоқ оқсоқолини чақиргани аскар жўнатилди.
Оқсоқолни келтиришди. У ўрта ёшли, соқоли қалин одам экан, кўзлари чақчайиб, таптортмаслиги кўриниб турибди, командир у билан гаплашди. Чол тилида гапирди. Таржимон: “Қишлоққа кирманглар. Жангарилар йўқ, келишмайди, яқин-орада кўрмадик”, – деб таржима қилди. Командир: “Алдама, қари така! Бизда аниқ маълумот бор! Жангарилар қишлоққа тез-тез келиб туришади, ким улар билан алоқа боғлаган?” – деди. Оқсоқол: “Сенларни алдаб нима қиламан!” – деб жавоб берди. Командир: “Қишлоғингни йўқ қилиб юбориш менга қийин эмас, алдаяпсан, бошлаб сени отаман, кейин кулбаларингга ўт қўяман! Ростини айт: жангарилар билан ким алоқа қилади?” – деди бақириб.  Оқсоқол сал ҳовуридан тушиб: “Унда рухсат бер, мен бориб буни текширай!” – деди. Командир рухсат берди.
Бу бир режа экан. Қишлоқда шўро жосуси бўлиб, у оқсоқол келиши билан ким билан гаплашади, кимни қандай огоҳлантиради – шуни аниқлаб совет аскарларига маълумот етказиши лозим. Лекин вазият бошқача бўлиб чиқди: тўсатдан қишлоқ томондан шўро қўшинига қарата ўқ очилди.
Аслида, жосус қўлга олиниб, унинг номидан хато маълумотлар юборилган эди.
Режага кўра, қишлоқ тезда қўлга олиниб, жангариларнинг кейинги нуқтасига кучни ташлаш керак. Бироқ маҳаллий аҳоли орасидан чиққан етакчи атрофида бирлашган ҳарбий куч борлиги совет ҳарбийларига номаълум эди. Ёлғон маълумотга алданган шўро командири қатъий қароргоҳ қурмай туриб, ишга киришган эди. Шўро  аскарлари ҳужумга қарши ҳимояни ташкил қилишга улгурмай ўқлар ёмғири қуюқлашди.
Командир чекинишга буйруқ берди. Сафни тезда қайтадан тизди.
“Ёппасига ҳужумга ўтамиз! Қишлоқда бир ҳовуч одам бор. Битта қўймай қириб ташланг! Энди бизнинг навбат!” – деди у.
Сафнинг олдида юраётган БТРлар қишлоққа қараб плумётдан ўқ ёғдирди. Кейин аскарлар ҳужумга ўтди.
Қишлоққа кираверишда тўсиқлар ўрнатилган: қум билан тўлдирилган қоплар, кавланган хандақлар ичида кўринмаётган одамларнинг қаттиқ қаршилиги бошланди. Улар томонидан нимадир жуда баландга отилди: жосуснинг кесилган боши шўро аскарлари орасига келиб тушди.
Отишма тўхтаб-тўхтаб давом этди.
Командирнинг қишлоқни бир ҳужум билан эгаллаб олиш ҳақидаги режаси амалга ошмади. Шу куни шўро аскарларининг ўн нафари ўлди. Кечга бориб икки томон ҳам ўқ отишни тўхтатди. Командир қўл остидагиларнинг бир қисмига қишлоқдан ташқарига чодирлар тиклашни буюрди. Бошқа қисм ҳимоя чизиғига жойлашди, уларга эҳтимолий ҳужумларни қайтариш ва ўз вақтида огоҳлантириш топшириғи берилди.
Кичик қишлоқни эгаллай олмаслик шўро аскарлари учун катта муваффақиятсизлик эди, айниқса, аскарларнинг кайфияти туша бошлади. Командир ўзидан ўтганини ўзи билиб, йўл қўйгани хатоларни такрорламаслик ҳақида ўйлай бошлади:
“Биринчидан, қишлоққа ҳужум буйруғи юқоридан берилди, бироқ мен маълумотга кўр-кўрона ишондим, қишлоқда қуролли ҳимоя бўлиши ҳақида ўйламадим. Иккинчидан, оқсоқолни чақириб, катта хатога йўл қўйдим. У аскар, қуролларимиз ҳақида маълумот олиб кетди. Учинчидан, уч кунки тинимсиз оёқда юриб келаётган аскарларга дам бермай, тўғридан тўғри ҳужум бошладим. Тўртинчидан, ҳужумни тезкор ташкиллаштирмадим...”
Командир чодирига бўлинманинг масъул зобитлари йиғилди.
– Бугунги ҳужум талофати жуда ёқимсиз, – деди зобитлардан бири, мўйловдор, ёш бўлса-да, унинг сочига оқ тушган эди. – Ҳисобимизда ўнта БТР, бешта ҳарбий машина, ўзимизга маълум миқдорда грната, снаряд, ўқ-дориларимиз бор. Лекин ҳудуди кичик ва аҳолиси оз бўлган қишлоқ қаршисида бу миқдордаги йўқотиш жуда ёқимсиз. Агар ўқдорини тежамасак, эртага жангариларнинг катта гуруҳлари қаршисида гўшт бўламиз.
– Марказдан навбатдаги таъминот карвони юборилган, – деди командир. Биз унинг ташқи қиёфаси ҳақида ҳали айтмаган эдик. Фурсатдан фойдаланиб, кўз олдингизга аниқроқ келтиришингиз учун унга бироз чизги берсак: командирнинг бўйи баланд, юзи сариқ, қоши оқ, кўзи кулранг, кал, чап оёғида оқсоқлик бор. Гапирганда сезилар-сезилмас дудуқликни пайқаш мумкин.
– Бу эртакка биз ишонмаймиз, ўртоқ командир, – деди яна бир зобит. – Марказнинг аҳволи маълум. Юқорига ким қандай рапорт беряпти, билмадим. Бироқ ҳозир биз турган координатага таъминот, қурол-яроқ олиб келиш осон эмас. Жангарилар учоқларни ҳам уриб туширишни ўрганиб олишган.
– Аскарларнинг руҳияти паст! – деди бошқа бўйи пастроқ зобит. – Агар шу тарзда вақт ўтказсак, бўлинма қирилиб битади.
– Ва қирилиб битган биринчи бўлинма бўлмаймиз, – деб кесатди бошқаси. – Баъзи бўлинмалар техникасиз қолиб кетган. Совет қўшинлари парча-парча бўлиб юрибди бу ерда. Кунимиз эшакларга қолди: аскарлар қурол-яроғни эшакка, хачирга юклаб юришибди.
Командирнинг қовоғи солинди. Лаби титради. Икки қоши уйилди. Икки қўлини маҳкам мушт қилиб тугди ва:
– Бу нима дебилизм! – дея столни муштлаб бўкирди. – Сизлар исён қиляпсизми? Ҳаммангни отиб ташлайман! Нимани хоҳлаяпсанлар? Латта бўлиб қолдингларми? Ўзингларни жангариларга олиб бориб топширинглар унда! Шонли совет давлатли, коммунизм учун кураш қиламиз, деган ғоя қаерда қолди! – командир гезарди, оғзидан тупук сачради, ғазабдан титраб қолди. Зобитлар бу шиддат қаршисида бирдан жим бўлишди. Командир сал овозини пасайтириб. Давом этди: – Сизларнинг ҳаммангизни шу айтган гапларингиз учун жазолашим керак! Лекин унутаман. Ҳаммангиз эшитинг: агар қуролимиз қолмаса, қўл билан жанг қиламиз! Шунчаки, ўлиб кетиш йўқ! Битта қишлоқ нима бўлибди? Ҳарбий тарихда ҳаммаси бўлиб ўтган. Қайтадан режа тузамиз! Маслаҳат қиламиз! Биз фақат ғолиб бўлишимиз шарт! Ғолиб бўлмасак, шармандаларча, ҳайдаламиз!
... Командирнинг мажлиси ярим тунгача чўзилди. Орада қароргоҳ тикланди. Аскарлар юклари билан чодирларга киришди. Қўриқлаш чизиғи белгиланди. Навбатчилар қўйилди. Ярадорларга ёрдам кўрсата бошладилар.
Командир ҳам, зобитлар ҳам англаб турардиларки, эрталаб қилинадиган ҳужум бесамар. Айни ҳолатда фақат ҳимояни мустаҳкамлаш зарур. Бўлинмага камида бир кун дам керак. Шунга қарор қилинди. Индинга қилинажак ҳужум пухта режалаштирилди. Ёппасига зарба бериш ва яшин тезлигида қишлоқни эгаллаш, агар қишлоқ одамлари бўйсунмаса, бирортасини тирик қўймасликка келишилди.
Афсус, бу режа ҳарбийлар чодирининг ичидан ташқарига чиқиб улгурмади, чунки фажр вақти жангариларнинг ҳужумга ўтиши ишни чигаллаштириб юборди:  навбатда турган аскарлар қоронғуда писиб келаётганларни пайқамадилар. Бўғизларига тортилган пичоқ уларни ўз қонига белади, бир вақтда кесилган бўйинлардан хириллаган овоз ва қора қон қора тун бағрига сачради.
Бу жуда қисқа сонияларда рўй берди. Бош кесиш ҳадисини мукаммал эгаллаган тоғликлар ўз ишларини қойилмақом уддалаб, чодирлар ичига бостириб киришди. Чарчоқдан донг қотган аскарлар кўзларини очиб улгурмадилар. Чодирлардан ҳар хил овоз чиқди. Қонлар оқди, одам тойиб йиқиладиган ҳолга келди.
Командир биринчилардан уйғонди. У жимжитлик ичида рўй бераётган ғайритабиий ҳаракатларни ички ҳиссиёт билан сезди ва автоматини қучоқлаб ташқарига чиқдию, ҳаммасини тушунди:
– Тревога! Тревога! Тревога! Уйғон ҳамманг!  – деб бақирган кўйи автоматини осмонга қарата ўт очди.
Қароргоҳда қиёмат қўпди: аскарлар бетартиб ҳолда даҳшат ва қўрқув ичида уйғондилар, кимдир бақирди, кимдир ингради, кимдир йиғлади, кимдир қўлига тушган қуролни олди ва дуч келган тарафга қараб тепкини босди. “Қассоблар” эса ёғдан суғурилиб чиққан қилдек чодирлардан чиқишди ва дашт ичига сингиб кетдилар.
Икки дақиқалик ғала-ғовур бирдан тинди, советлар қароргоҳида оҳ-воҳдан бўлак ҳеч вақо қолмади; ўқдан тешилган чодирлар, чодирдан чиқиб ерга йиқилган ёш-ёш аскарлар, бўйни чала кесилган бошлар Шарқ томондан кўтарилиб келаётган қуёш ёруғида беҳад аянчли манзара касб этиб ётарди.
Командир ерга беихтиёр ўтирди. Икки қўлини икки чакасига қўйди. Бир муддат шу кўйда қолди-да, ўрнидан туриб юра бошлади: навбатчи ҳарбийларнинг ҳаммаси ўлган. Чодирлар йиртилган. Оёқ ости шилимшиқ қон.
“Бу жасад... Ким бу? Кеча мажлисда қатнашган зобит-ку! Бу-чи? Тошкентлик аскар-ку! Буниси-чи? Юзини қон шу қадар қоплабдики, таниб бўлмайди”.
Осмонда қузғунлар пайдо бўлди. Улар қон исини сезгани аниқ. Қароргоҳ тепасида улар қора булутдек айланди. Овозлари жуда хунук.
“Яшашдан қандай наф бор?”
Командирни туйқус умидсизлик қуршади. Умидсизлик сиртмоқ каби унинг томоғини чангаллади ва бўға бошлади: у атрофга аланг-жаланг боқди. Хотирасига ўтган умри қуюндек ёпирилди: ёшлиги, Иккинчи жаҳон уруши энди тугаган вақт эди; отаси урушда ўлди; онаси урушдан ўн йил ўтиб бир ўқитувчига эрга тегди; у мактабни битирди, комсомол бўлди; армияга кетди, ҳарбийликни танлади; қасамёд қилди; “юлдузчалари” кўпайди; бутун умр ҳарбий буйруқлар учун яшади. Энди топгани шу бўлдими? Қани, қайноқ нутқлар? Қани, қонни жўштирган ҳиссиётлар? Қани, оламшумул шуҳрат?! Қани? Ҳеч нарса йўқ! Топгани шу – яйдоқ саҳро, ўлиб ётган бир бўлинма аскар! Кўнгилни оздирадиган ҳид! Нақадар рангсиз ҳаёт! Нақадар аччиқ қисмат! Яшашдан маъни борми? Йўқ, маъни йўқ! Хотини ажрашиб кетди, боласи мактабга боряпти, лекин отасини танимайди; хат ёзса, жавоб келмайди; ўзини нима учун бағишлаб яшади, ахир, у?! Энди бу жойдан соғ чиқиши мумкинми?! Соғ чиққани билан уни қандай истиқбол кутяпти?!
“Ёлғон! Ҳаммаси ёлғон! Лаънат бўлсин!”
Командир нимага нима учун лаънат айтаётганини билмасди. У айбдорни излаб топа олмади. Ким айбдор? Партиями? Совет мудофаа вазирлигими? КГБми? Афғонларми? Тақдирми? Худоми? Худо йўқ-ку, ахир! Худо йўқ бўлса, ким айбдор унда? Шунчаки, туғилиб, шунчаки яшаб, шунчаки ўлиш – чексизлик ичида инсоннинг қисмати нақадар аччиқ! Чидаш мумкин эмас! Тоқат мумкин эмас! Ҳаммасига чек қўймоқ лозим. Тўхтатмоқ керак.
“Дунёнинг ўзи ёлғон. Дунё мен борлигим сабабли мавжуд. Мен ўлсам, ҳаммаси тугайди. Мендан кейин ҳеч нарсанинг мен учун қизиғи қолмайди. Етар, бас!”
Командир гандираклади. Миясида ҳаммаси айқаш-уйқаш бўлиб кетди. Белидан тўппончани олди ва гарданига тираб, тепкини босди... Сачраган қон ярим қадамлар атрофга сочилди. Бир сониядан сўнг девдай тана гурсиллаб қулади. Бу ҳолни ерда қон ичида ётиб кузатаётган бир аскар бор эди. У Умар Сайфуллин эди. У ўзи ичида бўлиб турган манзарадан бамисоли тахтага айланди. Командир ўзини ўзи отиб ташлаганини кўрдию, нафаси етмаётгандек, кўкси қисилди. Ғайришуурий бир тарзда оҳ тортиб юборди.
        </item>
        <item>
Ҳумайро югуриб ҳовлига чиқди – Муҳаммад Толҳа осмонга қараб нимагадир қулоқ тутаётган экан:
– Ҳумайро, – деди у. – Фажрни ўқи. Бомба ташлайдиган учоқ учяпти осмонда. Намозни кечиктирма!
Ҳумайро таҳорат олгани сувга чопди. Шу пайт узоқроқдан гумбурлаган товуш янгради, сўнг шарқ томон оппоқ бўлиб ёришиб кетди, уйнинг дераза ва эшиклари зириллади, ойналар синди, чироқ ўчди. Ҳумайро беихтиёр оёқлари чалишиб, ерга ўтириб қолди.
– Қўрқма, қўрқма, Ҳумайро! – Муҳаммад Толҳанинг овози келди. Ҳумайронинг қулоғи шанғиллади. “Анас! Сумайя!” – фарзандларини эсладию, ўрнидан қандай турди – ўзи сезмади. Уй ичига югурди. Ортидан қўлчироқ кўтарган Муҳаммад Толҳа кирди.
Ҳумайро болалари ётган ўринга қараб шошаркан, яланг оёғига ойна бўлаги санчилди. “Оҳ!” – деб юборди. Муҳаммад Толҳа ёритди: оёқ ости майдаланган ойна синиқлари билан тўлганини кўрди. Ҳумайро девор тагида бир-бирининг пинжига кириб ўтирган болаларига талпинди.
Анас ўнга, Сумайя еттига тўлган. Икккисининг ажиб табиати бор: Анас ўйчан, болалар билан ўйнайди, югуради, лекин кўп гапирмайди. Кўп ҳолларда кулиб тураверади. Яқинда ўттиз пора Қуръонни ёд олиб тугатди. Ҳумайро уни кўп имтиҳон қилди. Муҳаммад Толҳа ўғлининг бу ҳадясидан боши кўкка етди, мукофотига велосипед олиб берди. Боланинг оёғи эндигина велосипедга ўрганган эди.
Ҳумайро ўғилчасининг бир ҳолатини яхши билади: болакай қўрқса, бирор жойи оғриса, тишини тишига босади, лабини жуфтлайди ва жим ўтираверади. Қўрқса ҳам, оғриса ҳам оппоқ юзи қизариб кетади. Пешонасига ҳалқа-ҳалқа бўлиб тушган сочларининг ости ҳам қизғиш тусга киради. Дум-думалоқ ва мовий кўзларидан бир-икки томчи ёш юмалайди, лекин боладан “миқ” деган сас чиқмайди. Ҳумайро шундан қўрқади, “Анас, болажоним, чинқириб йиғла! Бошқа болалар каби ерни теп!” – дер эди, гоҳо.
Сумайя ҳам акаси билан бир вақтда Қуръонни хатм қилди, фақат у ёд олмади, ўқиб чиқди. Қуръонни тўла ва мукаммал, тажвидли ўқийдиган бўлди. Ёши еттида. Кўпчилик қизчанинг зеҳнидан ҳайратланади. Сумайяда бироз эркалик бор. Доим акасининг ўйинчоқларини ё емагини тортиб олади. Анас эса қизғанмайди: синглиси сўраса, бас, дарров узатади.
Анаснинг болалар ичида шовқин солганидан кўра ариқ бўйларида сувга, дарахт танасидаги чумолилар карвонига ёки бирор мушук, кучукни эркалаб ўтирганига гувоҳ бўлиш мумкин. Унинг мушуги бор эди. Бир йил олдин дадаси олиб келди: қорнидаги узунчоқ оқни айтмаса, қоп-қора мушук Анасга жуда ёқди. Бир қарич ҳам келмайдиган жониворни қучоқлаб, сут берди, таомидан чиққан гўштларни чайнаб едирди, бағрига босиб ухлади. Мушукча ҳам ақлли чиқди: зарурат туғилса, ташқарига эшикни очиб йўл олади. Лекин қайтишда ёпишни билмайди. Ҳаво салқин эди, эшик очиқ қолиб, бола шамоллади. Ҳумайро мушукни бошқаларга бериб юбормоқчи эди, лекин иситма аралаш йўталаётган бола уни қучоғидан қўймади. Анас ана шундай табиатли бола.
Ҳозир ҳам Анас синглисини қучиб, девор бурчагида нафасини чиқармай ўтирган экан. Ҳумайро болаларини қучоқлади. “Субҳаналлоҳ! Валҳамдулиллаҳ! Ва лаа илаҳа иллаллоҳу валлоҳу акбар!” – дерди тинмай.
– Кетдик, чиқамиз, бўлди! – деди Муҳаммад Толҳа Ҳумайронинг қўлидан тутиб. Ҳумайро ўрнидан турди. Анас шу ерда ҳам мушугини унутмагани маълум бўлди: мушук унинг оёғининг тагида экан. Сумайянинг уйқуси энди очилди: қизча ҳиққилаб йиғлай бошлади. Муҳаммад Толҳа уни кўтариб, ёноғини артди:
– Йиғлама, қизим! Қўрқма!
Отасининг хотиржам овози қизчага таскин бўлди. У тинчланди.
– Дада, намоз!.. – деди Анас. Муҳаммад Толҳа болакайга: “Хўп!” – деди ва Сумайяни ерга қўймай ташқарига чиқди, атрофга бироз қулоқ солди.
– Ўғлим, таҳорат ол! – деди.
...Оила жам бўлиб ибодатга турди. Суннат адосидан сўнг, фарз учун қўллар кўтарилди. Таҳрима такбири айтилди. Муҳаммад Толҳа Роббиси қаршисида хокисор туриб, “Фотиҳа”ни бошлади...
Фажрнинг икки ракат фарзини адо қилар экан, Муҳаммад Толҳа қалбан ҳам шошаётган эди, ҳам намозни хушуъсиз ўқий олмаслик ғамида эди. Ажабки, Аллоҳ унинг қалбига бир сакинат туширди. Намозни тугатиб, салом бергунича қалбини қоплаган хотиржамлик нури унга ҳузур бағишлади.
Намоздан сўнг қўлларини кўтариб Роббисига ёлворди...
Дуо битгач, жойнамоздан турдилар.
– Ўтиринглар! – деди Муҳаммад Толҳа. Ҳумайро ва болалар оила бошлиғи қаршисида итоаткорона ўтирдилар. – Болаларим! Анас! Сумайя! Ҳеч қачон намозни фаромуш қилманг! Аллоҳга ибодат қилишни зинҳор унутманг! Бошингиз устидан ўқ ёғиб турса ҳам, бўғзингизга пичоқ тақалса ҳам, фарзни адо этиш фурсати кирса, бутун вужудингиз билан фарзни адо қилиш учун қайғуринг! Унутманг, болаларим! Биз давлат учун, мулк учун, бойлик учун, ҳатто, яшаш учун яшамаяпмиз. Биз Аллоҳга итоат қилиш, Аллоҳга ибодат қилиш учун яшамоқдамиз! Қалбимиз Аллоҳга шу қадар боғланса, Аллоҳ бизни ҳеч қачон ўз ҳолимизга ташлаб қўймайди! Аллоҳга ҳеч кимни тенглаштирманг, Аллоҳни қўйиб, одамдан, ҳайвондан қўрқманг. Ўзингизни сақлаш учун, ал-Мусаббиб бўлган Зотга ҳурмат кўрсатиб, қочар экансиз, ўлимдан ё душмандан қўрққанингиз учун қочманг. Аллоҳдан қўрққанингиз учун, хорлик ва зиллатдан қутулиш учун қочинг. Муҳаббат ҳам Аллоҳ учун; шукур ҳам Аллоҳ учун, сабр ҳам Аллоҳ учун; душманлик ҳам Аллоҳ учун, дўстлик ҳам Аллоҳ учун! Анас, ўғлим! Сен ёш бола эмассан, Қуръон ҳофизи бўлдинг. Оиланинг эрисан, онанг ва синглингни ҳимоя қил! Унутма, ўғлим! Ўз аҳлини, ўз молини ҳимоя қилиб ўлган одам шаҳиддир! Биз ҳозир сафарга чиқамиз, насиҳатларим ёдингизда бўлсин. Ҳеч қачон қўрқманг. Ҳайиқманг. Ақлингизни йўқотманг. Аллоҳдан бир он ҳам узилманг. Биз Аллоҳникимиз ва Аллоҳга қайтгувчимиз!
Муҳаммад Толҳа шундай деди ва икки қўлини кўтариб, қисқа дуо қилди.
У кулранг “Жип” сотиб олган эди. “Жип”нинг ёқилғиси тўла, бир неча кунлик захира қилинган ва оиланинг керакли анжомлари ортилган. Аввал, Сумайя, кейин Анас ва Ҳумайро уловга ўтирдилар. Муҳаммад Толҳа ҳам уларнинг ёнига чиқди. Қўлида қора матога ўралган нимадир бор эди. Матони очди: икки дона тўппонча. Ҳумайро ва болалар ҳайрон қарадилар.
– Учта тўппонча топдим. Бири менда. Ҳумайро, бирини сен ол. Анас, буниси сенга, – деди узатиб. – Ўқ мана бу ерда, – деб тўппонча қўндоғининг тагини суғурди ва ўқлашни, отишга тайёрлашни кўрсата бошлади. – Мен сизларга бу учун эҳтиёж бўлмайди, деб ўйлаган эдим. Лекин олаётган хабарларим хавотирли. Хавфсизлик сабабидан ҳимояга мажбурмиз. Тўппончани отишда қўндоғини қаттиқ ушланг. Нишонга қарата, тепкини иккиланмай босинг. Фақат ўзингизни отиб қўйманг.
Муҳаммад Толҳа тўппонча билан ишлашни хотини ва ўғлига қисқача ўргатиб, ўзи рулга ўтди. Тинчлик ва осойишта ҳаётда ялло қилиб юрганлар бу дарсни ақлига сиғдира олмас, лекин ўқлар учиб турган шароитда ўта табиий ва зарурий иш эди бу. Қурол ишлатишни билмай ўзини отиб қўйиш хавфидан кўра душман қўлида ўлиб кетиш ачинарлироқ, зотан.
Муҳаммад Толҳа “Жип”ни катта кўчага ҳайдади.
Субҳ ёришди. Қуёш қизил эди. Худди қон каби қип-қизил, ол, алвон эди қуёш.
Маядин кўчалари бузилган арининг уясидек ғувиллайди. Одамлар ҳар ёққа шошади. Қуролланмаган бирор одам кўринмайди. Ҳатто, жиҳод жамоалари ўз воизлари қошида йиғилиб турганларини кўриш мумкин.
Қуёш бир терак бўйи кўтарилганда Муҳаммд Толҳанинг улови Маядиндан чиқди. Ҳижратга отланганлар хийла кўп: ҳар доим бўш бўладиган катта кўчада уловлар сезиларли тирбандлашган.
Тез юриш имконсиз – йўл нотекис. Яқин-орада соатлар оралаб шу атрофга тушаётган бомбалар, портлаётган снарядлар тўлқини зарбидан йўлларда, биноларда, балки қалбларда ҳам дарз пайдо бўлаётир.
Ҳумайро ич-ичдан бу ҳижрат хавфнинг айни қучоғида кечишини билиб турган эди. Биргина бомба ё бошқа портлатгич уларнинг кулини кўкка совуриши, натижада, бу оила Ер юзида аввал бўлмагандек йўқликка юз тутиши ҳеч гап эмас. Улар йўқлик билан юзма-юз эдилар. Муҳаммад Толҳа ҳам, Ҳумайро ҳам, ҳатто, Анас ва кичик Сумайя ҳам йўқликнинг нафасини сезишар, бу нафас уларнинг юзини енгил насим каби силаб ўтаётган эди айни пайт. Лекин фавқулодда уларнинг ҳаммаси хотиржам эди. Худди боғ сайри учун сафарга чиққандек эдилар. Аллоҳ уларнинг қалбидан қўрқувни кўтариб қўйган эди, зотан.
Икки соатча йўл босдилар.
Сумайя паст овозда, уловнинг юришига монанд чайқалиб “Бақара”ни ўқирди. Унинг саси болаларини маст қилди: иккиси ҳам ухлаб қолишди. Улар оламда бўлаётган қирғинни унутдилару, уйқуга чўмдилар. Бу жуда гўзал уйқу эди. Муҳаммад Толҳа завжасининг тиловатини тинглаган кўйи кўзлари йўлда, теваракдаги ҳар бир ҳаракатни бургутдек кузатиб борарди.
Атроф бийдий дашт. Дашт тугади ва узоқдан уйлар кўринди. Бу улар кесиб ўтиши керак бўлган шаҳар. Уруш шаҳардан сал узоқда бошлангани учун бу ер осойиштароқ.
Шаҳарга кириш нуқтасида бир неча ўн уловлар қаторлашган: қандайдир назорат. Назорат нуқтасида Америка байроғи ҳилпираяпти.
 “Америкаликлар?!” – шу хаёл Муҳаммад Толҳанинг хаёлидан “йилт” этиб ўтди.
Америка қўшини бу шаҳарни назоратга олган, кирувчи ва чиқувчиларни синчиклаб текширмоқдалар. Ўн дақиқада Муҳаммад Толҳа текширувчи зобитлар қаршисига бориб тўхтади. Текширувчи баланд бўйли, кенг елкали америкалик аскар экани кўрга ҳам маълум.
– Ҳужжатлар! – деди қўполлик билан у. Муҳаммад Толҳа уловни кеча қўлдан сотиб олган, ҳужжатни расмийлаштиришга улгурмаган эди. Шунинг учун ўз фуқаролик ҳужжатини берди. Аскар расмга, Муҳаммад Толҳага диққат билан қаради.
– Орқадаги ким? – сўради аскар яна. Муҳаммад Толҳанинг инглиз тилидан хабари бор, табиий.
– Хотиним, болаларим, – деди хотиржам.
– Уларнинг ҳужжатлари! – сўради аскар. Муҳаммад Толҳа энсаси қотди:
– Менинг оилам, ҳужжат шарт эмас! – деди овозини кўтариб.
– Ҳужжат шарт эмас?! – деди аскар қутурган ит каби ириллаб. – Балки сен террористдирсан! Бу бечора аёлни ўғирлаб кетаётгандирсан!
– Эсинг жойидами, аскар? – деди Муҳаммад Толҳа. – Бизни қўйиб юбор, тинч кетишимиз учун кетайлик. Мен террорист эмасман.
– Буни биз аниқлаймиз, – деди аскар ва орқасига қараб бақирди. – Мана бу ерда шубҳали шахс! Машинасида аёл ва болалар! Лекин ҳужжатлари йўқ!
Шуни кутиб тургандек улов атрофида автомат кўтарган, юзлари ниқобли саккиз ҳарбий пайдо бўлди. Бояги аскар ҳам ортга чекинди ва белидан тўппонча олиб ўқталди:
– Уловдан туш, тероррист! Туш!
– Учгача санайман! Туш машинадан! – деди яна бир ва бақириб санай бошлади: – Бир! Икки!..
Ҳумайро қўрқиб кетди. Болалар уйғонди. Сумайя ҳиққилаб йиғлади. Анас кўзларини катта-катта очиб, қурол ўқталганларга қаради. Муҳаммад Толҳа:
– Аллоҳга омонат бўлинглар! Тезда қайтаман, иншааАллоҳ! – деди-да, улов эшигини очиб, ерга тушди ва қўлларини кўтарди. Шу ондаёқ уни ерга йиқитиб, қўлларини кишанлашди.
– Муҳаммад Толҳа! – деб қичқириб юборди уни бу аҳволда кўрган Ҳумайро. Эҳтимол, бу унинг умрида илк бора шу қадар баланд овозда ҳайқирган бўлса, не ажаб. Муҳаммад Толҳанинг оёқларини ерга тегизмай судраб қандайдир ҳарбий машинанинг тўрт томони ёпиқ юкхонасига улоқтирдилар. Ҳумайро қотиб қолди, лекин ўзини қўлга олди ва эшикни очиш учун қўл узатган эди, зобитлардан бири ундан аввал эшик дастасини тортди:
– Эй хотин! – деди у. – Йиғлама! Овоз чиқарма!
Ҳумайро беихтиёр сумкасига солиб қўйгани – тўппончага қўл узатди, бироқ ўзини босди.
Зобит эшикни ёпди ва уловни айланиб ўтиб, чамбаракка ўтирди. Уловни ўт олдирди ва эллик қадамлар ҳайдади. Чегара нуқтасидан ичкари кирди. Ўнг томонда катта майдон бор экан. Бир неча машиналар жойланган. Шу ерда тўхтатди ва:
– Қочишни хаёлингга келтирма! – деб Ҳумайрога таҳдид қилди ва уловдан тушди.
Америка аскари ўн қадам йироқлашгани ҳамон Ҳумайро эри ўтирган ўринга боқди: тўппонча қани? Ҳа, мана, улов ўриндиғи тагида экан. Аёл қуролни олди ва уни ҳам сумкасига солди.
– Қўрқманглар, болаларим, – деди у ўғли ва қизчасини қучиб. – Қочамиз!
Туйқус Ҳумайро дадил эди. У фитратий бир шижоат ва ва ички бир хоҳиш билан тезда уловдан тушиши ва қочиши кераклигини, бу он заифлик ва қўрқув они эмаслигини англади. Шошмай улов эшигини очди, бошини эгган кўйи тушди. Қўлидаги ихчам сумкада пул, ҳужжат, қурол.
Ҳумайро улов панасига беркиниб бошини эгди. У Муҳаммад Толҳа олиб чиқилган уловга қаради: у ерда икки аскар тамаки тутатиб турибди. Имиллаш мумкин эмас: шаҳар ичидаги маҳаллаларга кириб кетиш керак. У ҳеч ким уловмайдонга қарамаётганига ишонч ҳосил қилгач, икки боласининг қўлидан тутди ва деярли югуриб уловмайдондан чиқди.
Катта кўчанинг икки ёнида ҳар хил бинолар, уйлар. Деворларга араб ва инглиз тилида баланпарвоз шиорлар ёзилган. Шиорлар қандайдир бахт ва озодлик ваъда қилади. Йўл ёқасидаги пиёдалар йўлакчасида ҳеч ким кўринмади. Ҳумайро болалари билан йўлакчага ўтди ва тезлашди. Азон овоз янгради. Пешин. Сал нарида ўнгда бир кўча борлиги кўринди. Ҳумайро шу кўчага кириб олиши кераклигини фаҳмлади.
Кўчага бурилган эдики, қаршисида яна бир америка аскари чиқди. Аёл чўчиб, “Вой!” – дедию, орқага икки қадам босди. Болалар онасининг оёғини қучоқлашди. Аскар ичиб олган, ширакайф экани сезилди. У бошдан оёқ қорага бурканиб, кўзлари устига ҳам қора тўр тутиб олган аёлга қараб, бирдан тўхтади. Секин яқинлашди.
– Нега қўрқдинг? – деди паст овозда. Ҳумайро ўнг томонга қочмоқчи бўлди, аскар унинг йўлини тўсди. – Тўхта, қаёққа, жонидан?
Ҳумайро инглиз тилини яхши ўрганган. У аскарнинг нима деганини яхши идрок этди, айниқса, охирги жумла уни қаттиқ ғазабга солди. Ичидан нимадир титради ва у сумкасидан тезлик билан тўппончани олди ва икки қўллаб аскарга қаратди, бор кучи билан тепкини босди. Ҳумайро илк марта қурол ишлатди, таажжубки, тўппончанинг овози баланд чиқса ҳам, ўқ чиққач, қўлдан отилиб кетгудек бир силтанса ҳам, аёл ўзини йўқотмади. Аскар қаршисидаги хотиннинг тўппонча олиб, сумкасини ерга улоқтириб, унга қарата тепкини босишигача бўлган жараённи англаб улгурмай, нақ юрагига қадалган қўрғошин унинг ҳаётига нуқта қўйди: орқага йиқилди, боши йўл четидаги қувурга урилди, ҳатто, питирламади, жимиб қолди. Лекин ўқнинг овози атрофдаги ҳамманинг қулоғига етди.
Ҳумайро боя ғайришуурий бир тарзда отиб юборган сумкачасини олди, қуролини унга жойлади ва қотиб турган болаларининг қўлидан тутиб, югурди. Юз қадамлардан кейин уйлар ғариблашди: бироз ҳашамдор уйлар кўчанинг бўйига қурилган экан. Ўнг томондан қандайдир кўча чиқди, Ҳумайро ўзини шу кўчага урди.
Орқасидан элас-элас американча сўкиниш ва автоматнинг тариллагани эшитилди. Ҳумайронинг ортга қарашга вақти йўқ, у фақат югуриши керак! Аёлнинг нафаси тиқилди. Оёқларидан мадор қочаётганини ҳис қилди. Баланд-паст, сувалган-сувалмаган, оқланган-оқланмаган, ғиштин-гувала деворлар ёнидан қочиб бораркан, тўсатдан эшиклардан бири очилди. Қари бир кампир нима учундир ташқарига чиққан эди, у ўзи томон кимдандир қочиб келаётган аёлни кўрди ва:
– Ҳой, қизим, ичкари кир! – деди. Ҳумайро кампирнинг нима деганини англамаса ҳам, унинг ичкарига таклиф қилаётганини сезиб, ўзини ҳовли ичига олди. Кампир дарҳол эшикни ёпди, зулфинни туширди – қулфлади. Ҳумайро кирган ҳовли тор эди, бироқ ҳовлида тут, тут тагида супа бор экан. У супага ўтириб, ҳансираб нафас ола бошлади. Кампир унга қаради ва бу ерда ўтиришни хавфли деб билди:
– Қизим, тезда уйга кир! Агар сени қувиб келаётган бўлсалар, ҳовлига мўралашлари мумкин!
Ҳумайро кампирга сўзсиз эргашди, уйга кирди: даҳлиз ва яна икки камтаргина хона бор экан. Хоналарда бирор безак йўқ, ерга шолча тўшалган, кўрпа, лавҳ. Деворга ўйилган токчада Қуръон.
Ҳумайро ўтириб нафас ростлади. Кампир сув кўтариб кирди.
– Вой қизим-а, юкли экансан-ку! Сувдан ич! – деди.
Ҳумайро “Бисмиллаҳ!” деб пичирлаб сувдан бир ҳўплади, кампир чўкка тушиб ўтириб олган Анас ва Сумайяга ҳам сув ичирди. Кейин Ҳумайрога юзланди:
– Нима бўлди, қизим?
Ҳумайро оғиз жуфтлаган эдики, ташқаридан эшикнинг гурсиллаб урилгани қулоққа чалинди. Кампир чиқди. Бориб кўча эшигини очди. Ёш инглиз аскари қаршисида мункиллаган ва ҳассага таянган кампирни кўрдию, ортга бурилди. Кампир эшикни қайта ёпиб, уйга кирди.
– Ҳомиланг неча ойлик? – деди Ҳумайронинг қаршисига ўтириб.
– Олти ойлик...
– Аллоҳ омон қилсин! – деди кампир.
Ҳумайро кампирнинг уйида қолди.
– Нима бўлаётганини мен билмайман, – деди кампир. – Кофирларнинг лашкари шаҳримизни ҳароб қилди. Бизнинг давлат нега уларни киритди, ҳайронман. Оҳимизни эшитадиган бу оламда ҳеч ким йўқ, қизим. Аллоҳга дуо қилиб ўтирибмиз. Қўшнилар билан гаплашгани юрагинг безиллайди. Ҳар сафар бир шумхабар! Бу инглизлар бировнинг қизини ўғирлайди, бировни отади, бировни зўрлайди, бировнинг уловини тортиб олади! Улар шаҳарда беш ойки, хоҳлаган ишини қилиб юрибди. Аллоҳ бу кофирларни хор қилсин! Сен анави итни отиб тўғри қилгансан! Бизнинг мужоҳидларимиз қаерда қолди! Қачон кофирларнинг ақлини киритиб қўйишаркан!
Кампирнинг гаплари телба-тескари чиқишини Ҳумайро кечга бориб пайқаб қолди. Кекса аёлнинг ақли заифроқ эди. Зарурий эҳтиёжларни тушунади, ҳар бир ишини тўғри бажаради, дилозорлик қилмайди, лекин гап-сўзлари соғлом одамникидан бошқача. Гаплари ёлғон ёки чинлигини ажратиш қийин. Унинг телбалигини маҳалласидаги ҳамма билади.
Шомдан кейин кимдир таом келтирди. Ичкарига кириб, уйингизни тозалаб берай, деди. Кампир уни эшик тагидан ҳайдади.
– Уйимга кирмайсан! Кирсанг, овқатинг билан бошингга соламан! – деди. Келган одам кирмади. Кампир овқатни кўтариб келди. Дастурхонга қўйди.
– Еб олинглар! – деди меҳрибонлик билан. – Қўшним. Киритмадим. Ҳозир одамларга ишонч йўқ. Америкаликлар доллар кўрсатса, сени сотиб юбормасин!
Кампир хуфтонни сидқидилдан ўқиди. Кейин тезда ухлаб қолди.
Ҳумайро ҳовлини айланди, шароити билан танишди: эски ўчоқ, қозон. Камтарона таҳоратхона. Деворлар кўчган. Қувурдан сув жилдираб оқади.
Анас ва Сумайя кампирнинг пинжига кириб ухлаб қолишди. Ҳумайро даҳлизда ўтириб, лавҳга Қуръонни қўйди, Каҳфни ўқиди. Дажжол фитнасига йўлиқмаслик учун Аллоҳдан паноҳ тиланди. Эрининг ҳақига йиғлаб дуо қилди. Сўнг ичкари кирди, бир қаватли юпқа тўшакка ёнбошлаб, кўзини юмди. Бугун бошидан ўтказгани воқеаларни ўйлади... Қалби хотиржам, хавотирдан холи эди.
Кечанинг икки қисми ўтгач, ўз-ўзидан уйғонди. Болалари, мезбон кампир уйқуда. Ташқарига қулоқ тутди. Ўрнидан туриб ўтирди. “Ўлим уйқусидан тирилтирган Аллоҳга ҳамд! Ўзинг кунимни ибодатинг ва рози бўладиган амаллар ила ўтказ!” – деб дуо ўқиди.
Таҳорат олиб, таҳажжуд ўқиди. Зикрга чўмди. Осмонда учоқлар учарди, бир марта гумбурлаган товуш ҳам келди; инглиз аскарларининг ҳам гапирганлари ҳавода учиб юргандек эди. Лекин зикр гўё қанотли фаришта қиёфасига кириб, унинг қўлларидан тутди ва бу талотум дунёдан ҳаловат оламига олиб чиқди.
Фажр азони янгради.
Ҳумайро кампирни уйғотди. Кампир уйғонгиси келмаётган ёш боладек ғингшиди.
– Фажр вақти, эй она! – деди пичирлаб Ҳумайро.
Кампир “ярқ” этиб кўзларини очди ва тезда ўтириб олди.
– Фажр? Субҳаналлоҳ! – дедию, ўрнидан турди.
Ҳумайро болаларини ҳам уйғотди.
Намозни адо этдилар.
Бир ойлар ўтди. Ҳумайронинг вужуди оғир эди. Олти ой давомида ҳомиласининг бирор машаққатини сезмади, бироқ не ажабки, охирги бир ойда ўзини беҳад оғир сезди. Бир куни тонгга яқин аччиқ оғриқдан уйғонди. Терга ботган эди. Унинг ингроғидан кампир ҳам турди. Чироқни ёқди.
– Аллоҳ-Аллоҳ! Аллоҳ сени асрасин! Боланг туғилмоқчи! Ҳали вақт бор эмасми? – деди.
Ҳумайронинг жавоб беришга мажоли йўқ эди. Оғриқ изтироби кўзининг ичидаги ёшларни ташқарига қуя бошлади.
– Қўрқма! Иншиқоқ сурасини ўқи! Мен жуда тажрибали дояман!
Ҳумайро кампирнинг нима деб гапираётганини унча тушунмаса-да, Иншиқоқни ўқи деганини илғади. Ғужанак бўлиб олиб, Иншиқоқ сурасини пичирлай бошлади.
...Кампир дояман, деганида тўғри айтган, шекилли, Ҳумайронинг кўзи осон ёриди. Туғруқолда бўлган азоб нақадар шиддатли кечган бўлса, боланинг дунёга келиши шу қадар енгил ўтди. Ҳумайро чақалоқнинг йиғисидан унинг туғилганини билди. Кампир унинг киндигини кесди, матога ўради ва дарҳол онанинг кўкрагига қўйди...
Ҳумайро уч кун ётди. Тура олмади. Кампир эса унинг хизматини қилди. Гарчи кекса аёлнинг эси кирди-чиқди, гапи ўнг-терс бўлишига қарамай, бирор ишда хатога йўл қўймади. Ҳумайро ҳам она каби меҳр кўрсатаётган бу аёлнинг ақли заифлигини ёддан чиқарди. Унинг хаёлида бу кампир каби яқин инсон йўқ эди дунёда.
Уч кундан сўнг Ҳумайро ўрнидан турди, кампир ҳар куни уйидаги қора ундан атала тайёрлаб берди. Ҳумайро ўғил кўрган эди. Ўғлига нима исм қўйишни билмасди.
Анас укасини туғилган куниёқ қўлига олди. Кўтарди.
– Ойи, – деди у худди катта одамлардек. – Укамга Саид дея исм қўяйлик!
– Саид... – деди ҳорғин жилмайиб Ҳумайро. – Хўп, ўғлим.
Анас укасини қучоқлаб ўнг қулоғига шивирлаб азон, чап қулоғига эса такбир айтди. Сўнг:
– Эй менинг укам! – деди кўзларини юмиб, бир парчагина бўлиб ухлаб ётган бегуноҳ гўдакка қараб. – Сенинг исминг Саид ибн Муҳаммад Толҳа!
Анаснинг эгнида кулранг кўйлакча, узун – тиззасига тушади, сочлари яқин-орада олинмагани – ўсиб елкасигача тушган, ҳатто, қулоқларини ёпган. Қоп-қора сочлар ичидаги оппоқ юзи тунда порлаган ойга ўхшайди. Пешонасига тушган жингалалар орасидан кўриниб турган оқ жойлари гўё юлдузлар. Беғубор болакайнинг чақалоқ укасига азону такбир айтиб, исм бериши уни Ҳумайронинг наздида янада гўзаллаштириб, янада нурлантириб юборди. Беихтиёр қалбидан “Алҳамдулиллаҳ!” деди.
Янги меҳмоннинг ташрифидан тўрт кун ўтиб, бешинчи кун эшикдан бешта инглиз аскари бостириб кирди. Уларнинг нима қидираётгани номаълум. Негадир ҳовлининг ҳар бурчагига данак йўқотган жиннидек аланг-жаланг қилар эдилар. Кампир уларнинг қаршисига уй ичидан учиб чиқди.
– Ҳой, менинг уйимда нима бор? Кетинглар! – деб битта гапни такрорлайверди. Аскарлар унга эътибор беришмади. Кейин уйнинг ичига юришди. Уй ичида эса... Ҳумайро тўрда Саидни қучоқлаб, бир ёнида Анас, иккинчи ёнида эса Сумайя билан ўтирарди. Саидни тиззаси устига ётқизиб, тепкисига бармоғини қўйгани – ўқли тўппончани тиззаси устига ёпилган кўрпанинг остида маҳкам чангаллаган эди.
Кампир эшик олдига туриб қўлини икки ёққа чўзди:
–  Сенларни уйимга киритмайман! Кет, ҳамманг!
Аскарлардан бири юзини ижирғаниб четга бурди ва қўлини мушт қилиб, бор кучи билан кампирнинг жағига урди. Кампир “ҳиқ” деган овозни чиқариб, остонага сулайиб йиқилди. Иккита аскар уни судраб четга олиб қўйди ва учтаси ичкарига кирди. Улар уй тўрида қоп-қора чодра ичида, кўзлари устига ҳам қора тўр тортган аёлни ўтирганини кўрдилар.
– Ия, кампир мана буни ҳимоя қилибди-ку! – деди аскарларнинг биттаси.
– Бу ёшроқ, шекилли! – деди иккинчиси.
– Ҳозир юзини очаман! – деб учинчи Ҳумайронинг устига бостириб борди. Ҳумайро “Now I will open her face!” – инглизча жумлани жуда яхши тушунди ва тўппончани кўрпа остидан чиқарди, ўзига қараб келаётган аскарга қарата тепкини икки марта кетма-кет босди. Биринчи ўқ аскарнинг сонига тегди. Иккинчиси эса тегмади. У ихраб тиззалаб қолди ва сўкинди. Қолган тўртта аскар эса қутурди. Оч бўридек Ҳумайронинг устига отилдилар. Ҳумайро уларга ҳам ўқ узишга ҳаракат қилди. Лекин бир зумда унинг қўлини қайириб, ташқарига судрадилар. Саид биғиллаб йиғлади. Анас ҳам отаси берган тўппонча билан аскарларга қарата ўқ отди. Лекин ўқлар тегмади. Бир аскар боланинг юзига шапалоқ урди. Анаснинг кўзи тиниб, ерга йиқилди.
Ҳумайрони судраётган аскар уни ҳовли ўртасига силтаб улоқтирди. Уйнинг девори тагида кампир ҳамон беҳуш ётарди. Лабидан қоп-қора қон сизиб чиқаётган эди унинг.
Ҳумайро бир амаллаб ўрнидан турди. Юзини шошиб беркитди. Оёғи яралангани билан жами тўртта америкалик Ҳумайронинг қаршисига тизилдилар.
– Эй хотин! – деди бири. – Бундан бир ойлар аввал бир аёл қўлимиздан қочди. Устига устак, бир аскаримизни отиб кетган. Бу сен эмасмисан?
– Нега тергов қиляпсан? – деди иккинчисига унга қараб. – Қўлимизда турибди, тайёр. Ишни битирайлик-да, кетайлик.
– Аёл зотини кўрмагандек, шошилма! – деб жеркиди бошқаси. – Қаёққа шошасан! Балки, у ўз ихтиёри билан бизга қўшилар!
Аскарлар хохолашди.
Ҳумайро ёшли кўзларини самога тикди. Қалби парча чўғдек қизиди.
“Роббим! Ёрдам бер! Роббим! Ўз ҳолимга ташлама! Роббим, ёрдам бер!”
– Сен жуда жасур экансан. Ҳатто, қурол ишлатар экансан!
– Қайсар байталлар жоннинг ҳузури!
– Хўп, десанг, биз билан бўл! Кейин биз билан юр. Бўлинмамиз ичида қоласан. Сени Европа ё Америкага чиқариб юборамиз. Ислом жангариларидан кўрган азобларингни айтиб берсанг, бас!
– Катта нарса ваъда қилма! – эътироз билдирди бошқа аскар унга.
– Бундан осони борми? Шунчаки, бизнинг кўнглимизни хуш қил! Биз гуруҳ бўлиб ишлашни севамиз! – давом этди буниси эътирозга эътибор бермай.
– Сиз мусулмонларга ҳам бу маданиятни етказсак, деймиз!
Ҳумайронинг тоқати тоқ бўла бошлади. Уй ичидан Саиднинг йиғиси янада баландлади.
– Бу кўнмаяпти-ку!
– Балки тилимизни тушунмас!
– Биз эса арабчани билмаймиз-ку!
– Зўр йўли бор! – деди бошқаси. – Чақалоқни олиб чиқ! Ҳаммасига кўнади!
– Тўхта! – деди ҳайқириб Ҳумайро. Уйга кираётган аскар тўхтади.
– Бу инглизчани билар экан! – деди бошқаси. – Айни муддао! Қани, хоним, сўзланг! Очиқ савдо: бизга танангизни берасиз, биз сизга болангизни, ҳаётингизни ва эркингизни берамиз. Тахминан икки ойларда сизни Ислом терористларидан, Сурия армияси аскарларидан жабр кўрган аёл ўлароқ дунёга танитамиз. Камера қаршисида бечораҳол бўлиб йиғлаб берасиз. Икки ой ичида аскарларимизнинг кўнглини хушлайсиз. Бунинг сира ёмон томони йўқ.
– Мени ҳам, болаларимни ҳам от! – деди Ҳумайро. – Кўз ўнгимда болаларимни ўлдир, кейин мени! Лекин сенинг бу таклифингга зинҳор рози бўлмасман!
Америка аскарлари аёлнинг шиддат билан ва инглиз тилида бу қадар равон сўзлашидан ҳайратга тушдилар.
– Жуда қўрқмас  аёл экансан! Лекин бу гапларингни турклар ё хитойликларнинг бадиий фильмларида суратга тушганингда айтасан. Бизга ўйин қилма! – деди улардан бири.
– Агар йўқ, десанг, нима бўлишини биласанми? Аввал сендан баҳраманд бўламиз, қолаверса, биз болалардан ҳам роҳатланишни биламиз. Ҳаммасига гувоҳ бўласан. Кейин битта-битта итдай отиб ташлаймиз.
– Ундай қилмаймиз, бу енгил. Мана бундай қилсак-чи! Болалардан лаззатланамиз, кейин уларни шу ернинг ўзида тириклайин ёқиб юборамиз. Кейин аёлнинг ўзига навбат келади.
–  Бу анча мантиқли таклиф! – деб маъқуллади ҳаммаси.
– Аллоҳ сенларга кифоя қилсин! Аллоҳ бизни ташлаб қўймайди! – деди Ҳумайро бор овози билан. Ва икки қўлини осмонга кўтариб, ҳайқирди: – Ё Аллоҳ! Ё Аллоҳ! Ё Аллоҳ!
Ҳумайро тинмай “Ё Аллоҳ!” деяверди, унинг бу саси осмондан келаётган гулдиракка қоришиб кетди: қандайдир ҳарбий учоқ соя солиб ўтди. Уни америка аскарлари таниди, шекилли, қий-чув қилиб юборишди, қўлларидаги қуролни ҳам унутиб, ўзларини ерга отдилар. Бу бежиз эмас экан, чунки осмонни бундай учоқлар тўлдириб юборди. Инглиз аскарлари эса сирланган товоққа тушиб, мушукдан қочаётган сичқонлардек ердан у ёқдан бу ёққа юмалашар, бир-бирларининг устига чиқиб, тушишарди.
Ҳумайрода уларга эътибор бермоқ учун вақт йўқ, уй ичига югурди. Анас ўзига келиб, укаси Саидни кўтариб олибди. Сумайя эса киприкларини пирпиратиб, акасининг пинжида.
Ҳумайро Саидни кўтарди, Анас ва Сумайяни эргаштириб, ташқарига чопди. Айни шу дамда атрофга бомба ёғила бошлади. Кетма-кет бўлаётган гумбурлаш қулоқларни батанг қилди, тўлқинлар зарбидан ойналар синди, деворлар қулади. Ҳумайро чиқиши билан уйнинг орқа томондаги девор йиқилди.
Кампирни ташлаб кетиш мумкин эмас! Ҳумайро чанг-тўзон ичида кампир томонга талпинди. Бироқ... кекса аёлда тириклик аломатлари йўқ! Унинг жони узилибди!
Энди бу ерда қолиш мумкин эмас. Ҳумайро ҳовлига қарадию, гувала деворларнинг ерда сочилиб кетганини кўрди. Америка аскарлари дуч келган томонга тирақайлаётганини аранг илғаб қолди.
Аёл нима қиларини билмай кўчага югурди. Ҳавода ғувиллаб юрган учоқлар америкаликларнинг қароргоҳларини мўлжалга олаётган эди, аслида. У ерда бўлаётган портлашлар эса бутун шаҳарни ларзага солмоқда.
“Астағфируллоҳ! Астағфируллоҳ!” – деган кўйи Ҳумайро кўчага чиқиб, тўхтаб қолди.
Беш дақиқада бомбалаш тўхтади. Бироқ атрофдаги аксар уйлар қулаб, маҳалла хароба тусига кирди. Гумбурлаш тиниши билан чинқирган, йиғлаган овозлар эшитила бошлади. Қаердадир итлар улиди. Еру осмон қуюқ чанг ва тутунга тўлди. Ҳумайро йўталди. Этагидан ушлаб олган икки боласига бир парчадан мато узатиб, оғиз-бурнингизни ёпинг, деди. Ўзи эса Саиднинг оғзи ва бурнини авайлаб беркитди.
Улар жойларида қимирламай туриб қолдилар. Йигирма дақиқаларда чанг ва тутун тарқалди. Қуёш кўринди. Йўлда турли уловларда юзларини рўмол билан ёпган, қўлларида автомат тутган ва соқоллари юзини қоплаб, сочлари бўйнигача тушган жангарилар кўринди. Улар ғалаба билан шаҳарга кириб келаётган эдилар. Қўлларини баланд кўтариб, “Аллоҳу акбар! Аллоҳу акбар!” – деб ҳайқирадилар.
Шундай уловдагилардан бири Ҳумайрони йўл четида қотиб турганини кўриб, қўли билан у томонга ишора қилди. Улов Ҳумайронинг олдига келиб тўхтади. Қўли билан ишора қилган одам Ҳумайрога яқинлашди, қизил думалоқ гулли мато беркитган юзини очди:
– Ассалому алайкум ва раҳматуллоҳ! Муслима синглим!  – деди мулойим овозда. Жангарининг соқол қоплаган юзи меҳрибон табассумли эди. – Уйингиз борми? Кимингиз бор? Нима учун кўчадасиз?
Қўлида автомат тутган ва келбатли бу йигитнинг шафқатли саси ва ўзгача салобати бор эди, унинг гапириши бу ернинг лаҳжасида, балки, умуман, кенг тарқалган араб шеваларида эмас эди, у мумтоз тилда, ҳар бир ҳаракат ва махражни ўз ўрнига қўйиб гапирар эди.
– Ва алайкум ассалом ва раҳматуллоҳ! – деди Ҳумайро кўзини ерга тикиб. – Биз бироз зулм кўрдик. На уйимиз, на молимиз йўқ! Аллоҳдан бўлак ҳеч кимимиз ва ҳеч нарсамиз йўқ!
– Аллоҳ ҳаммамиз учун энг буюк ва ишончли Вакилдир! Аллоҳу акбар! – деди жангари. – Ижозат берсангиз, Аллоҳнинг изни билан Сизга кўмак берсам...
– Аллоҳ рози бўлсин! – деди Ҳумайро дарҳол. – Эримни америкаликлар бир ой аввал асир олган эдилар. Кофирлар ўзлари ўрнатган анави чегарада эримнинг қўлларини қайириб кетишди. Ҳозир у шу атрофда бирор жойда бўлса керак. Исми Муҳаммад Толҳа. Менинг исмим Ҳумайро. Маядинданмиз. Ўғлим Анас ва қизим Сумайя. Қўлимдаги боламни бир ҳафта олдин дунёга келтирдим. Исми Саид. Эримни топишга ёрдам беринг! Аллоҳим Сизни бу ишга сабабчи этсин!
Жангари Ҳумайронинг гапларини диққат билан эшитди ва эслаб қолди:
– Сиз Ҳумайро, эрингиз Муҳаммад Толҳа, Маядиндан келдингизлар. Фарзандларингиз Анас, Сумайя ва Саид. Жуда соз. Мен суриштириб кўраман. Сизни мана бу уловда сокинроқ бир жойга элтадилар. У ерда муслима опа-сингилларимиз Сизни парваришлайдилар, иншаАллоҳ. Дарвоқе, менинг исмим Сайфуллоҳ. Биз Ислом учун курашга чиққанларданмиз. Араб эмасман, ажамман. Ажам юртлардан келганман. Сизни элтажак жойимизда ҳар ким кўмакка шай, – Сайфуллоҳ шундай деб уловдагилар қаради: – Тушинглар. Биз бу ерларни текширамиз. Юсуф, сен муслима опамизни байтул унсга олиб бор! Кейин ўзинг у ердан биродарларни олиб кел!
Ҳумайро болалари билан уловга чиқди. Юсуф ўрта бўйли йигит экан, у ҳам юзини қора мато билан тўсиб олган. Улов ўт олганда Сайфуллоҳ ташқаридан туриб, фақат Ҳумайро эшита оладиган қилиб савол берди:
– Кечирасиз, опа, бир савол сўрайман, айбламайсиз, иншаАллоҳ. Маядиндан нега кетдингиз? У ерда кофирлар йўқ эди-ку!.. У ер бугун мусулмонлар буткул қўлида!
Ҳумайро дарҳол жавоб берди:
– Бу эримнинг қарори. У билмаса, бирор иш қилмайди.
– МашааАллоҳ! – деди Сайфуллоҳ кулиб. Сўнг Юсуфга буюрди. – Ҳайда!
Улов шаҳарни кесиб ўта бошлади.
Ярим соатлардан кейин шаҳарнинг ғарбий чекасига бориб тўхтади. Кўчага чодирлар тикилган, ташқарида болалар ўйнар, одам кўп. Уларнинг барчасида қурол – қайсидир жиҳод жамоасига мансуб эканликлари аниқ эди.
Ҳумайрони ёши улуғроқ бир аёл кутиб олди.
– Биз Аллоҳ учун ўзимизни бахшида қилганмиз, – деди аёл Ҳумайрони бошлаб бораркан. – Биз мужоҳид ва мужоҳидалармиз. Эрларимизга эргашдик. Исломнинг қадимий юртларини кофирлар, тоғутлар қўлидан қутқариб, Аллоҳнинг динини олий қилмоқ мақсадимиз. Бу йўлда ўлмоқ – мақсадимиз, кофирлар жонини олмоқ – шарафимиздир, иншаАллоҳ. Биз араб ва ажамни фарқламасмиз. Биз учун инсонлар ё муслим, ё куффор! Вассалом! Шу чоққача юзлаб жиҳодларга кирдик, юзлаб шаҳидлар бердик, юзлаб мушрик ва тоғутларни ўлимга жўнатдик, Алҳамдулиллаҳ. Аллоҳ ўз динига нусрат ёғдирмоқда. Ер юзини, албатта, Ислом забт этажак!
Улар бир чодир қаршисига келиб тўхтадилар.
– Бу чодир Сиз ва болаларингиз учун, Ҳумайро, – деди аёл. – Қандай камчилик бўлса, чақиринг, дарҳол етиб келаман. Сизга ҳали қўл телефони бераман, иншаАллоҳ. Қани, киринг чодирга, марҳамат.
Чодир кенггина экан. Ёш бола ётиши учун ёғоч беланчак, кўрпа, тўшак, бир четда жавон, унинг ичида турли идиш ва тавоқлар. Чодирнинг ўртасига қўлбола фонус илинган.
– Фонусни шомга яқин ёқасиз, чодирни ёритади. Электрдан кўра бу мақъул, – деди аёл тушунтириб. – Сиз жойлашинг. Бу ерда аёллар учун кийимлар, бу ерда ювиниш учун совун, мисвок, мушк. Аллоҳ қодир қилган даражада шароит ҳозирладик. Қорнингиз оч эмасми? Ташқарига чиқсангиз, ошхона қаерда, десангиз, айтиб юборишади. Ҳеч тортинманг.
Аёл чиқиб кетди. Ҳумайро ерга тўшалган кўрпага ҳолсиз ўтирди. Юзлари чанг бўлиб, бир сўз айтмай онасига қараб турган болаларига қараб ғамгин жилмайди. Аслида, у ғамгин жилмаймоқчи эмасди, лекин чин дилдан севинишнинг имкони йўқ, зотан. Ҳумайро биринчи галда болаларини ювинтириб, қоринларини тўйдириши кераклигини ўйлади...
Кечга бориб чодирлар атрофи гавжумлашди. Хуфтон намозини ўқигани ҳамма масжидга йўл олди. Ҳумайро жуда чарчаган. Чодирда хуфтонни адо қилди, болаларини ётқизди, устларига ёпинчиқ ёпди, Саидни эмизиб, тўйдиргач, беланчакка солиб тебратди.
Чодирни ғарибона, буюмлари фақирона, аслида. Лекин Ҳумайрога шу ҳолнинг ўзи бағоят қадрли кўринди. Бугунги ҳалокатдан омон чиққани, номуси ва шаънини сақлагани учун Роббисига шукурлар, ҳамдлар айта-айта кўзи илинди...
Масжид эмиш. Ҳумайро масжид хонақоҳида намоз ўқиш ниятида юрар эмиш. Хонақоҳда ҳалқалар – ҳар ҳалқада ўн-беш йигирма чоғли инсон ўз шайхидан ваъз тинглайди. Уларнинг овози бир-бирини кесиб ўтмас, насиҳатлари бир-бирига халал бермасди. Ҳумайро  ҳалқалардан бирига бориб ўтирмоқчи бўлди, лекин ҳаммаси эрлар! Аёллар учун йўқми? Ҳалқага қўшилишдан аввал икки ракат таҳияти масжид ўқиши керак.
Хонақоҳнинг ўртасига ёғочдан қўлпанжаралар қўйилган эканн, яъни уларни кўтариб у ёқдан бу ёққа олиш мумкин. Нега хонақоҳ иккига ажратилибди? Ҳумайро ҳайрон бўлиб борди, панжара орасидан аёлларни кўрди. Ҳа, бу ёқ аёллар учун экан. Лекин уларнинг ҳалқаси йўқ-ку! Аёллар илм билан эмас, ибодат билан машғул!
– Қизим! – бу овоздан Ҳумайро чўчиб, қаради. Қаршисида нуроний ва гўзал бир аёл унга табассум билан боқиб турарди. – Қизим, сен бирор ҳалқага қўшилишдан аввал Аллоҳдан сиротул мустақимни сўра! Тўғри йўлга йўллашини сўра, майлими? Аллоҳдан ўзингга хайрлисини сўра. Чунки банданинг ақли тўғри йўлни билишдан ҳамиша ожиз, Аллоҳ унга йўл кўрсатмаса, ақли йўл топа олмас! Сен яхши деб билганинг, балки ёмондир! Ёмон деб билганинг, балки яхшидир!
– Бу қай ер? Сиз кимсиз?
Аёл кулди:
– Бу Ақсо масжиди, мен пайғамбар Ийсо алайҳиссаломнинг онасиман, Марям!
Ҳумайро уйғонди. Чироқ хира нур сочяпти. Ташқари жимжит. Ҳумайро беланчакка қаради: Саид ухлаяпти. Анас ва Сумайя ҳам уйқуда.
Қандайир ички ҳаяжон Ҳумайрони ташқари чиқарди.
Чодирлар оралаб юрган қуролли йигитни кўрди.
– Муаммо йўқми? – деб сўради у.
– Йўқ, – деди Ҳумайро ва аёллар таҳоратхонасига йўналди.
...Чодирига қайтгач, жойнамоз устида қиёмга турди. Аллоҳга қалбан ёлвориб, таҳажжуд нияти билан кўлини таҳрима такбири учун кўтарди...
        </item>
        <item>
...Эрталаб чодирга Муҳаммад Толҳа кириб келди.
Ҳумайро буни кутмаган эди. Муҳаммад Толҳа аёлига бу сафар кўп тушунтириш бермади.
– Кетамиз, тайёрлан, – деди. Ҳумайро ортиқча саволга тутмай, “Хўп!” – деб тезда нарсаларини йиғиштиришга киришди. У, албатта, Муҳаммад Толҳа ва Сайфуллоҳ ўртасида бир неча соат давом этган суҳбатдан бехабар. У фақат эрига итоат этиши лозимлигини яхши билади.
Кеча оқшом Муҳаммад Толҳа қамоқдан озод қилинди. Сайфуллоҳга Муҳаммад Толҳа Ҳумайронинг эри эканлиги маълум бўлди.
– Сиз Маядиндан экансиз, биродар, – деди Сайфуллоҳ у билан ўз қароргоҳида суҳбат бошлаб. – У ерда ҳукумат бизнинг қўлимизга ўтган паллада, нима учундир, ҳижратни маъқул кўрибсиз. Агар америкаликлар Сизни қамоққа тиқмаганларида, аёлингизни мазлума бир ҳолда қутқармаганимизда улардансиз, деб ўйлаган бўлардим. Нега жиҳод майдонини тарк этмоқдасиз?
Муҳаммад Толҳа сукут қилди. Кейин бошини кўтариб, Сайфуллоҳга тикилди.
– Биродарим, – деди бениҳоя дардли сас билан. – Сиз жиҳод майдони деб ҳисоблаётган масканлар ҳақида зинҳор бундай ўйлай олмайман. Бу жойлар бегуноҳ мусулмонларнинг қони дарё бўлиб оқаётган бир ўлка, холос.
Бу гап Сайфуллоҳга ёқмади.
– Тушунмадим... – деди ранги ўзгариб.
– Бир мусулмон ўлароқ сўзларимни сўнгига қадар тингланг! – деди Муҳаммад Толҳа овозини кўтариб. Унинг товушида бир шиддат уйғонди. – Бу улкан фитнадир. Мен ҳақиқатларни Аллоҳим англатгани учун юртни тарк этмоқдаман. Сизлар Ислом давлати, деб номлаганингиз даҳшатли қирғин ўчоғидир. Сизлар Ислом давлати дея, қўйилган бир тузоққа илиндингиз. Бу тузоқ Ер юзидаги минглаб мусулмон ёшларини ўз домига тортаётир. Сиз қилаётган ишларнинг ҳеч бири шариат амрига мувофиқ эмас. Абубакр Бағдодийнинг хутбалари, мусулмонларининг туйғуларига, ҳиссиётларига қилаётган ҳужумлари бир алдовдир.
– Сен бизнинг амиримиз ҳақида бу сўзларни айтишга қандай журъат этяпсан! – Сайфуллоҳ сапчиб ўрнидан турди ва автоматини Муҳаммад Толҳага ўқталди.
– Ўзингни бос, биродар! Эҳтимол, сен унга байъат қилгандирсан, лекин мен эмас! Биргина сўзим учун, ҳолбуки, куфр ё ширк келтирмадим, мени –Исломда бўлган бир мусулмонни ўлдиришга шайсан! Бу иймон амрими?! – ўтирган жойида ҳайқирди Муҳаммад Толҳа. – Мен ўлимдан заррача қўрқмайман. Келишим Аллоҳдан, боришим Аллоҳга! Унинг раҳмати ва мағфиратидан зинҳор умид узмасман! Лекин сенга, сен каби биродарларимга ҳақни етказмоғим шарт! Мени тингла. Ўлдиришни истасанг, албатта, ўлдиришга вақтинг бор!
Сайфуллоҳнинг юзлари ғазабдан пир-пир учди, соқоллари титради, юзи қизариб, қўрқинчли тус олди, кўзининг оқига қон тепди. Бироқ Муҳаммад Толҳанинг шиддати уни босди. Жойига ўтирди.
– Астағфируллоҳ, де, биродар! Астағфируллоҳ! – деди Муҳаммад Толҳа. – Зотан, бир мўминни отиб ўлдиришингга бир баҳя қолди. Сизлар кофирларга ҳужум қиляпмиз, деб қадим Шом юртларида ўчмайдиган олов ёқдингиз. Миллионлаб оилаларни ўз маконидан айирдингиз. Қурбон бўлаётганларнинг сони ҳам, саноғи ҳам йўқ. Харобага айланаётган шаҳарларга боқинг. Сиз Ассадни айблайсиз, Американи айблайсиз, Россияни айблайсиз, Туркияни айблайсиз, сизларда айбу нуқсон йўқми?! Сиз томонда бўлмаган ҳаммани куфр ва ширкда санайсиз. Сиз Аллоҳ Ерга нозил қилган Буюк Исломни эмас, ўз нафсингизга мақбул бўлган шахсий Исломни Ер юзига ёймоқчисиз. Амин бўлингки, агар дунёда Сизга қарши чиқадиган бирор куч бўлмаганда ҳам, нусрат ва зафар қозонмас эдингиз. Чунки ишнинг аввали фитна бўлса, кейини дини суст ва эҳтиросли ёшлардан ва илмдан бехабар жоҳиллар гуруҳидир. Сизлар Шомда, Ироқда бу қирғинларни қилиш билан мамлакат ҳимояларини бузиб чил-парчин этасиз, ҳаяжонингиз оловида, туйғуларингиз чақмоғида ўзингизни ҳам, халқингизни ҳам куйдириб ҳалок этасиз!
– Асоссиз сўзлар! – деди Сайфуллоҳ. – Мен ўз амирларимга итоат қиламан ва уларнинг ҳаммаси содиқ инсонлар. Сафимизга келаётганлар эса ихлосли йигитлар.
– Амирларингизга итоат қиласиз, бироқ уларни танимайсиз! Аминманки, сен бу ердан эмассан. Сен Шом тупроғида Шом сувини ичиб, унинг ҳавосидан нафас олиб улғайган эмассан. Ўзинг эргашиб келган, даъватларига жавоб берганинг одамларни ҳозир ҳам танимайсан. Сени майдонга келтирдилар, диннинг бир қисмидан дарс бердилар: туйғуларинг ёнди; машқ қилдинг: мушакларинг кучга тўлди; аёлларга эришдинг. Энди эса Ислом учун жиҳод қил, деб айтдилар. Лекин сен ўз амирларингга руҳан бегонасан. Уларнинг тепасида ким турибди, ҳатто, Абубакр Бағдодий қаердан чиқиб келгани ҳақида ҳам билмассан. Инсон шу қадар содда бўлурми? Мусулмон шу қадар гўл бўлурми?! Бир-бирига табассум билан “Биродарим!” – деб юрган бу йигитлар ҳаётда нимани кўрдилар? Ёшлари ўн саккизда. Ўттизга ҳам тўлмабдилар. Ўзларини шаҳид этмоқни, жаннат ҳурларидан баҳра олмоқни истайдилар. Ё Аллоҳ! Мусулмоннинг қонини тўкмоқ билан, мусулмоннинг ўқидан ўлмоқ билан шаҳодат қўлга кирурми?! Бугун бу шаҳарни америка қўшинидан озод қилдик, деяпсиз. Ҳолбуки, қўллаётганингиз қуроллар ўта содда, учираётган учоқларингиз беҳад эски! Уларни қачонгача қўллай билурсиз? Дунёнинг қудратли давлатлари тўлқинланиб, кўпиришингиз учун қўйиб беради. Ҳатто, сиз билмайсиз – ўзлари сизни қурол билан таъмин этадилар. Сукут билан боқадилар. Сиз эса буни нусрат фаҳм қиласиз. Ёнасиз, куясиз. Масжидларни ширк аралашди, деб бузасиз. Мусулмонларни, эътиқоди тўғри эмас, деб сўясиз. Асирларни  қасос дея ёқиб юборасиз. Қул бозори тиклайсиз. Динорлар ишлаб чиқарасиз. Вазирликлар ташкил этасиз. Наздингизда, Ислом давлати шу билан барпо бўлур. Сизга бу ишларни қилишингиз учун шароит берадилар. Бутун бошли ўлка ерларини сиз учун театр саҳнаси ўлароқ тортиқ этадилар. Бу саҳнада бир рол ўйнаётганингизни билмай қон тўкиш ва вайронкорликда давом этасиз. Турли тасвирлар тайёрлайсиз, Ер юзига Исломни жорий қилиш ҳақида лоф урасиз. Қалбингизда муҳаббат, шижоат жўшади, гўё. Лекин буларнинг ҳаммаси алдамчи бўлса-чи?! Буларнинг ҳаммаси шайтон кўрсатиб турган бир ўйин бўлса-чи?! Ислом қўлни кўксига қўйиш ва биродарига бир марта ёрдам бериш билан барпо бўлмайди. Мусулмонларга Ер юзида зулмлар бўлаётгани ҳақида бонг урасиз. Жиҳоднинг йўқлигидан, жиҳод тўхтагани учун шундай бўлди, деб ҳаммага тушунтирасиз. Бу йўлда ўлиш бизнинг шарафимиз, дейсиз. Биродарим! Лекин орангизда неча кишида қандай илм бор?! Қуръон тафсирини биласизми? Ҳадис шарҳларидан хабардормисиз? Сиз Шомда ўтириб, Осиё диёрлари учун фатво топасиз. Сизлар одамларнинг қалбини ҳурматламассиз. Сизлар инсонлар нафсининг нақадар мураккаб яратилгани ҳақида ўйламассиз. Оддий гапни оддий тушунтирамиз, тушунмаса, отамиз, ўлдирамиз, Ер юзини кофирдан тозаласак, дин олий бўлади, деб айтасиз!  Валлоҳи, нақадар илмсизлик! Нақадар хомлик! Нақадар ҳикматсизлик! Аллоҳ бир лаҳзада Ер юзини мусулмонлар ихтиёрига топширмоғи мумкин, қачонки мусулмонлар тайёр бўлсалар! Расули акрам соллаллоҳу алайҳи ва саллам Исломни олий қиламан дея умрларини бахшида этдилар. Ул зот саҳобаларнинг қалбларини тарбият қилдилар, уларнинг нафсларини покладилар. Илк жиҳодга қадар нақадар олис бир машаққатни босиб ўтдилар. Бир инсоннинг жонини олиш шу қадар осонми?! Бу майдонга ҳовлиқиб келган йигитларнинг нечаси йиғлайди, кетишни истайди, лекин сизлар уларга раҳм қилмайсиз. Улар йўлсиз бир ҳолга тушадилар. Қўрққанлари учун, ортларига йўл қолмагани учун қўлларига қурол оладилар. Тўғри, ҳаммаси шундай эмас. Ҳақиқатан кўксларида олов ёнганлари бисёр, лекин улар адашганларини идрок қилурми эканлар?! Мен сизларни маломат қилмайман, сизларга ҳукм бермайман, лекин сизларнинг ишларингизни қўлламайман, бу ишларни бас қилинг, деган бўлур эдим. Ўзим сизлар томонга ўтмайман ва ниятимда собит туриб, юртни тарк этаман.
– Муҳаммад Толҳа! – деди Сайфуллоҳ бироз сукут сақлаб. – Сенинг иддаоларинг асоссиз. Сен жиҳод ҳаловатини билмайсан!
– Валлоҳи! – деди Муҳаммад Толҳа ҳайқириб. – Осиёдан икки йигит келмиш. Бири сизларга, бири бошқа жамоага қўшилган. Сўнг икки жамоа бир-бирини такфирда айблаб, бир-бирига ўқ узди! Жиҳодий жамоа дейсиз, бироқ бирингиз Аллоҳ осмонда, деб ашъарийларга раддия берасиз, бирингиз эса яна бошқа диндошингиз нуқсонларини излайсиз, минг афсуски, унинг ҳаққига дуо қилмайсиз. Ҳатто, ўз ҳаққингизга дуо қилмайсиз!
– Сен қаердан биласан бизнинг дуо қилмаслигимизни?! Туҳмат қилма! – деди Сайфуллоҳ томирлари бўртиб, автоматини маҳкам ушлаган кўйи.
– Дуо қилганингизда бутун оламга шу қадар нафрат ила боққан бўлармидингиз? Ҳар бир воқеага ҳикматсизлик билан боқасиз. Эшитганингизни, ўқиганингизни моҳиятан англамайсиз, билъакс, шаклини оласиз ва жорий қилмоқ истайсиз! Бу нақадар хато! – деди Муҳаммад Толҳа. – Мен тўғри йўлдаман, бошқалар залолатдадир, дея таассуб қилишдан кўра катта хатар борми?!
– Тўғри йўл – битта! Аҳли Сунна вал жамоа! – деди Сайфуллоҳ. – Бошқа ҳар қандай йўл ботилдир. Расулуллоҳ соллаллоҳу алайҳи ва саллам шундай деганлар.
– Соллаллоҳу алайҳи ва саллам! – деб саловат айтди Муҳаммад Толҳа ва давом этди. – МашааАллоҳ! Бу, шубҳасиз, тўғри гап. Лекин аҳли сунна вал жамоада бўлишнинг шартлари шундайми? Нафсимиз ва қалбимиз тарбияси қаерда қолди? Шариатнинг одоби ва адолати қани?!
– Биз шариат таъқиқлаган ишларни қилмаймиз! – деди Сайфуллоҳ. – Ароқ йўқ, фаҳш йўқ, лағв йўқ, қимор йўқ! Ўғрининг қўли кесилади, фоҳиша тошбўрон қилинади. Биз шариатни шундай барпо қиламиз.
– СубҳанаАллоҳ! – деди Муҳаммад Толҳа. – Қанийди, Аллоҳнинг дини шундай осон барпо бўлса! Бундан осон иш бўлмас эди. Гап бунда эмас, биродар! Исломни фақат куч билан ўрнатаман, дейишдан кўра нуқсонликроқ бир фикр йўқ. Шариатга мажбур қилиш фақат шариатсизликни келтириб чиқаради. Исломга одамларни қўрқитиб киритиш билан одамларни исломдан чиқарасизлар. Сизларнинг бу шовқинингиз узоғи беш – етти йилда тўхтайди. Ортингиздан минглаб мурдалар, хароба шаҳарлар ва ададсиз қочқинлар қолади. Бутун дунё сизларга қарши оёқланади. Чунки сизлар меҳр ва муҳаббат қозонадиган бирор иш бажармадангиз, балки қаҳру ғазаб, нафрат ва қўрқув уйғотадиган чексиз амалларни қилдингиз, афсус. Сенга айтажак гапларим шу! Вассалом! Бир мусулмон сифатида сўрайманки, оилам билан бу ердан дарҳол кетишимга изн бер.
Сайфуллоҳ ўйга чўмган эди. Муҳаммад Толҳанинг сўзи тугагаса ҳам, индамади. Фақат:
– Юсуфга айт, оиланг ёнига элтсин. Шу соатдаёқ бу ердан қорангни ўчир! – деди. Муҳаммад Толҳа ўрнидан туриб, ташқарига йўл оларкан, Сайфуллоҳ уни тўхтатди. – Эй! Ҳақсизлик қаршисида мусулмонлар сукут сақласинларми?  Бошларида зулм қиличи ўйнаркан, бола-чақалари хорланар экан, ўзлари қул каби эзиларкан, қўлларига қурол олиб, душманларга ўт очмасинларми? Зулмга рози бўлиб, бош эгсинларми?
Муҳаммад Толҳа тўхтади. Ортга қайтиб, Сайфуллоҳнинг олдига келиб, унинг кўзларига тик қаради:
– Зулм ва ҳақсизликка бир он ҳам рози бўлмасмиз! Лекин Аллоҳнинг қадарига сўзсиз розимиз! Зулм қиличига бош эгмасмиз, Аллоҳнинг қадарига бош эгажакмиз! Халифа Умар розияллоҳу анҳу ўзидан мадад сўраган лашкарбошига: “Сен душман қўшини кўплигидан қўрқма, гуноҳларинг кўплигидан қўрқ! Гуноҳлардан сақлансанг, Аллоҳ сени сақлайди ва кофирлар устидан нусрат беради!” – дея мактуб йўлламиш. Мусулмон уммати ўзини гуноҳлардан қўриқласа, гуноҳдан ўзини сақласа, илм ва амални уйғун қилса, Аллоҳ зулмни синдиради, мусулмонларни иззатлайди, уларни балолардан асрайди. Зотан, бу уммат қудратга фақат қурол билан эмас, тақво билан эришган эди. У пайтда иймону тақводан бўлак бойликлари йўқ эди, бойликлари Ер юзига сиғмаган вақтда эса уларнинг фақат шу тилло ва зарлари бор эди, холос. Бироқ бойликнинг кўплиги Ислом салтанатини сақлаб қола олмади. Аллоҳдан қўрқ, мусулмонларни сев, нафсингдан ғолиб бўл, вассалом! Ва Аллоҳнинг нусратини кўриб лол қолажаксан!
...Ҳумайро бошидан ўтказганларини ҳикоя қилиб, шу нуқтага етиб келган вақтда “Урватул вусқо” кемаси сузиб бораётган денгизда бир тўлғаниш бошланди. Бу денгизнинг остидан тепага қараб келаётган улкан тўлқин эди.
Масъуд Ҳасан ва Жозефлар даврасида эса Умар Сайфуллин афғонлар қўлига қандай асир тушганлиги ҳақида сўзлар эди. У қириб юборилган совет бўлинмаси ичида ғайритабиий бир мўъжиза сабаб омон қолганлигини айтди. Ўликларни ташлаб, боши оққан тарафга қараб юргани, ўша атрофдаги тоққа яқинлаб, ҳушдан кетгани, ҳушига келганида уни кекса деҳқон топиб олгани ва парваришлагани тўғрисида сўзлади. Шу тариқа афғон юртида беш йил қолди у. Шу вақт унинг иймон калимасини айтиши учун етарли бўлди. Бироқ воқеаларнинг давомини батафсил эшитиш ҳеч кимга насиб этмади, чунки денгизда кўтарилаётган тўфон кемани писта пўчоғи каби силкитар эди.
Бирор ахборотда денгиз тўфони ҳақида огоҳлантириш бўлмаган эди. Кемада ваҳима бошланди.
Масъуд Ҳасан палубага чиқди. Ғарбдан келаётган шамол сонияма сония кучга кираётган эди. Шамолнинг шиддати баробар тўлқинлар улкан деворлардек ҳавога отилади, аждаҳодек оғзини очиб, кўкка сапчийди. Тўлқинлар кемани кафтида ўйнайди. Кема ичида тик туришнинг имкони қолмади.
Чироқ ўчди. Барча алоқа воситалари ишдан чиқди.
Тўфон шиддати уйғонаётган кезда Анна Жозефнинг хонасига катта машаққатлар билан ўтиб олди. Улар суратга олишни бошлаганларидан кейин кўришмагандилар...
Кема пўртанага тушгандек эди: ғарбдан келган тўлқин унинг бўйи баробар кўтарилса, шарқдан келган бошқа долға уни ағдарилиб, чўкиб кетишдан ҳимояларди, гўё. Кема ичидагилар ўлим таҳликасини яққол ҳис этдилар. Қанот йўқ эдики, учиб кетмоқ учун! Кема денгизнинг қўлида ўйинчоққа айланди. Денгиз ёш бола каби ўйинчоғини у ёқдан бу ёққа отар эди.
Бўлмалар ичи сувга тўла бошлади.
Аксар одамлар бирор тутқични маҳкам ушлаб, калимаи шаҳодатни айтар эди, баъзилар истиғфор, баъзилар такбир ила сасланар эди.
Осмонда қуёш кўринмайди. Кема тўлқин қўлида ҳавога кўтарилиб, булутларга тегар эди, гўё. Ўн дақиқаларда бу силкиниш кема аҳлини ҳушдан айирди. Ҳеч кимда кўз очишга, ҳатто, бирор дастакни тутиш учун қувват қолмади...
– Жозеф! – деб бақирда шовқин ичида Анна. Жозеф бўлманинг бир четида ўзини тута олмас, кўз ўнги хиралашиб, қулоқлари батанг битди. Лекин Аннанинг ҳайқириғини англади. Қўрқувдан қуруқшаган лаблар орасидан “Анна! Анна!” –  деган сўз сирғалиб чиқди.
– Жозеф! Мен мусулмон бўлдим! Гувоҳ бўл! Аллоҳдан бўлак илоҳ йўқ! Муҳаммад унинг элчиси ва бандасидир! – тўфон сурони ҳар қандай товушни ямламай ютаётган бўлса-да, Жозеф хотинининг нидосини англади.
– Мен... – деди у бор кучини тўплаб. – Мен кема ажал комидан қутулса, шу ондаёқ иймон келтираман!
Тўфон қутургандан қутурар, кемада минг нафар инсон ҳушдан кетгани учун на қўрқув, на даҳшатни сезмасдилар. Улар учун дуёнинг муҳаббати ҳам, ажалнинг даҳшати ҳам энди аҳамиятли эмас. Улар тириклик ваҳмидан озод эдилар. Кема ичида жон сақлайдиган жонзотлар ҳам ўлик мисоли қотдилар.
Бу қанча вақт давом этгани бирор шоҳидга маълум эмас, лекин кўзини илк очган Жозеф бўлди. У ҳуши ўзига қайтгани онда ҳис қилгани суякларидаги аччиқ оғриқ, бўғзини тахир қилган денгиз сувининг таъми эди. Суръатли лаҳзаларда: “У дунёдаманми?!” – деган ўй онгини кесиб ўтди.
Кўрдики, у кема айвонида – палубада.
Ажабо! Денгиз ҳеч бир иш бўлмагандек ястаниб, беозор ётибди. Сув тонг қуёшининг олтин нурлари билан қоришиб жимирлайди. Кема эса... қумга тиқилган кўйи тек қотган. Рўпарада соҳил!.. Қандайдир орол, балки; дарахтлар билан қопланган.
“Демак, тирик қолдик! Демак, тирик қолдим! – деди ўзига ўзи Жозеф овоз чиқариб. –  Аллоҳ буюкдир! Аллоҳдан бўлак илоҳ йўқ! Ва Муҳаммад Унинг элчиси ва бандасидир!”
Бу калима Жозефнинг тилидан эмас, қалбидан ситилиб чиқди. Оловдек ёнди, ловуллади. У ўлимдан омон чиқиш ҳиссиётига сиғмас эди. Туғилганидан буён у излаган Сўз шу эди унинг учун. Беихтиёр бор овози билан ҳайқирди, ҳайқириғи, ҳатто, қуёшга етиб борди, денгизнинг эти жимирлаб кетди, кемада беҳуш ётганлар кўзларини очдилар.
Жозеф сувга сакради. Шўнғиди ва соҳилга сузди. Бироздан сўнг оёқлари қумга тегди. У юра бошлади. Юраркан, бутун кучини товушига жамлаб, такрорларди, такрорлагани сайин қуввати ошиб, руҳи тетиклашар эди:
– Лаа илаҳа илаллоҳ! Лаа илаҳа илаллоҳ! Лаа илаҳа илаллоҳ! Лаа илаҳа илаллоҳ! Муҳаммадун Расулуллоҳ!
        </item>
        <item>
Қаламга жамики бўладиган воқеаларни ёздирган Аллоҳга ҳамду саноларимиз чексиз ва ададсиздир.
Бизга ҳидоятни, ҳақиқатни етказган набийимиз, расули муҳтарам Муҳаммад соллаллоҳу алайҳи ва салламга дурудларимиз, саловатларимиз бўлсин!
Аллоҳнинг марҳамати билан “Ҳалқа” қиссасига нуқта қўйдим.
Уни ёзишни насиб этган, илҳомлантирган, ўқувчилар ва тингловчиларга манзур айлаган Роббимнинг Ўзига яна мақтовлар йўллайман!
Шу ўринда, камина Акром Малик, мазкур қисса ҳақидаги баъзи саволларга ойдинлик киритиб ўтсам.
1. Воқеалар бўлиб ўтганми? Ёки муаллифнинг хаёлот маҳсулими?
Жавоб:
Бу бадиий асар бўлиб, тарихий воқеаларни бутунича ёритишни мақсад қилмайди. Мозийда яшаганларни, бизга замондош бўлганларни инсон ўлароқ кўриб, машаққатлари, бошдан кечирганларини уларнинг ҳиссиётлари, оғриқ ва изтироблари билан биргаликда ёритиш мақсад қилинган.
2. Қиссада қайси давр воқеалари тасвирланган?
Жавоб:
Қиссада инсониятнинг барча даврларига хос бўлган жиҳатларга диққат қаратилди. Шунинг учун уни ўқиган одам худди ўз замонасидаги ёхуд ўтмишдаги воқеаларни кўраётгандек бўлади. Воқеаларда замон ва маконлар алмашиб туради. Мақсад эътиборни макон ёки замонга қаратиш эмас, балки инсон муаммосига, инсон фожиасига диққатингизни жалб қилишдир.
3. Бу қиссани ёзишдан мақсад нима эди?
Жавоб:
Қиссани ёзишдан мақсад – ўқувчиларга замонамиз талотумларини англатиш ва Ҳақ йўлидан айро тушганимизни эслатмоқ, пировардида, Ҳақ йўлга чорламоқ эди, холос.
4. Қисса нима учун бундай тугади? Воқеаларга ечим берилмади, қандайдир тўмтоқ ҳолда қолдиришдан мақсад нима?
Жавоб:
Қиссадан мурод ҳаётимизни, хаёлларимизни, эътиқодимизни акс эттириш, ҳаёт, умр эса давом этаётир. У тугамади. Шиддат билан кечмоқда. Ҳар ким ўз йўлида собит. Шунинг учун қаҳрамонларнинг ҳар бирига доир маълумотлар очилмади, қиссани эса ёзишдан тўхтадим. Балки келажакда, Аллоҳим насибага ёзган бўлса, асарнинг кейинги қисмларини ёзсам ҳам, не ажаб.
Ушбу асарни ёзишга даъват қилган, мухлисларга етиб боришида кўмаклашган, беғараз бир шаклда жон куйдирган ҳаммага, хусусан, Дилнора Тўлабойзодага самимий раҳматимни айтаман, Роббимдан яхшиликлар тилаб, ҳидоятда собитқадам этишини дуо қилиб сўрайман.
Қўлёзмани олиб, имло хатоларига кўзини юмиб, сабр ва таҳаммул билан тингловчиларга ўқиб етказган воиз, маҳоратли сухандон, кўнгилга яқин акам Абдул Карим Мирзаевга ташаккурларимни изҳор қилиш баробарида савобли ишларига барака, Аллоҳимдан хайру ажрлар сўраб дуо қиламан.
Шунингдек, қиссанинг боблари кечикса ҳам, тоқат қилиб ўқиган, садоқат сақлаган, самимий ҳурмат кўрсатган китобхонларга миннатдорлик билдирган ҳолда Роббимизга юзланиб, ҳеч биримизни ҳидоятдан айирмаслигини ўтинаман, фақат Унга сиғинаман.
Албатта, иш нуқсонсиз бўлмайди. Ёзиш жараёнида кўплаб камчиликларга йўл қўйдим. Исмларда, жойлар номларида, тасвирларда, сўз қўллашда саҳвлар содир бўлди. Буларнинг ҳаммаси каминанинг эпсизлиги, паришонхотирлиги ва заифлигидандир. Агар бу сўзлар Сизнинг қалбингизга манзур келган бўлса, фақат ва фақат Роббимнинг марҳаматидир.
Аллоҳим!
Гуноҳларимизни кечир! Нуқсонларимизни афв қил. Агар Сен бизни хайрга йўлламасанг, имконимиз йўқ. Бизни хайрга бошла, ғазабингдан, ўзинг рози бўлмаган ишлардан омон айла!
Аллоҳим!
Хатоларга тўла ушбу қиссани ўқиганлар қалбига марғуб қил! Ким мутолаа этса, қасддан нуқсон изламаса, ихлосига яраша уни манфаатлантир. Бу манфаатни динига, дунёсига, охиратга хос айла!
Аллоҳим!
Ўзинг барчамизга ёрдамчи бўл! Бизни ўз ҳолимизга ташлаб қўйма! Бу дунёда ҳам, охиратда ҳам ёзган ва айтган сўзларимиз учун бизни шарманда қилма, балки иззат, юксаклик ва қурбат мақомига кўтар!
Омин, ё Роббул аъламийн!

Тошкент, 2020 йил.

        </item>
    </string-array>

    <string-array name="text_of_chapters_jangchi_latin">
        <item>
    Uy sohibining kasali zo‘raydi. Yo‘talganda o‘pkasi uzilay deydi. Balg‘am qonga aylanganda beka ahvolning og‘irligini aniqroq his etdi. To‘qqiz yashar o‘g‘li kasal otaning atrofida zir yuguradi. Kir latta bilan og‘izdan otilgan qon tekkan lab va soqolni artadi.
Quyosh kuydiradi. Sahro shamoli shahar bo‘ylab qaynoq qumni kunda bir bor elaydi.
Ona hovlining o‘rtasiga tiz cho‘kib, qo‘lini ko‘tarib o‘z xudosiga yolvoradi:
– Ey quyosh! Ey olamning nuri! Ey hayotbaxsh iloh! Cho‘lni qaqratgan sensan, vodiyni yashnatgan sensan! Mening kambag‘al erimga yovuz xudolar hujum qildi. U qon tuflab, yo‘talyapti. O‘zing xizmatkorlaringga ayt, erimni tuzatishsin!
Quyosh esa qorayib, yuzlari so‘lgan, ozg‘in va quvvatsiz ayolning duolarini ijobat qilish u yoqda tursin, eshitmagandek yoki ensasi qotgandek nurini yanada qaynatib sepadi. Ayolning a’zoi badaniga alangali sel yog‘adi. U esa erim o‘lsa, qanday yashayman der, ko‘proq to‘qqiz yashar o‘g‘ilchasining qismatidan dahshatga tushardi. Shunga birdan erini unutib, o‘g‘li haqida nola qilib ketdi:
– Ey quyosh! Fir’avnning otasi! Erim o‘lsa, bolamni qanday boqaman? Meni kim xotinlikka olardi? Cho‘ri bo‘lamanmi? Bolam qulga aylanadimi?..
Ayol kuyib yig‘ladi. Quyosh esa biror marhamat ko‘rsatgani unchalik shoshilmayotgandek edi.
Bola onasiga qarab, uning oftob nurida halok bo‘lishini idrok etdi.
– Ona, yuring, yuring. Quyoshda o‘tirmang! Otamga qarang...
Ona iltijodan to‘xtab, nursiz ko‘zlari ila bolasiga nazar soldi: bola ozg‘in, tillarang sochi yelkasiga o‘sib tushgan, bo‘z ko‘ylagi tizzasiga tushgan, yog‘och kavush tovonchalarini yorgan, ammo yuzi toza edi.
– Ona, quyosh sizni eshitmayapti. Necha kundan beri undan so‘rayapsiz. Qarang, qorayib ketdingiz. Otam qimirlamay qoldi.
Ayol shoshib erining boshiga bordi. Bemor nafas olmayotgandek jim yotar, ammo peshonasini danakdek ter bosgan, soqoli og‘zidan oqqan qon bilan bo‘yalgandi.
Ayol ko‘zaga latta tiqib, namladi, erining manglayiga bosdi.
Gapirishga holi yo‘qdek yoki gapiraverib hafsalasi pir bo‘lgandek bu ishni jim, sassiz bajarardi. Bola esa katta ko‘k ko‘zlarini dam otasiga, dam onasiga qadab, so‘radi:
– Ona, otamni kim qutqaradi? Quyosh xudo bo‘lsa ham biz bilan ishi yo‘q. Biror yaxshiroq xudodan so‘rash kerakmikan deyman...
Ona o‘g‘ilchasiga ma’yus ko‘zlarini tikdi, nazarida, bu gapni aytishga bola hali bolalik qilardi, biroq esini taniganidan beri oilasini qora hayotda ko‘rayotgan go‘dakdan, albatta, shunday gap chiqishi tabiiy edi. Chunki boshga kelayotgan mashaqqatlardan qutqaradigan hamma kuchlar ularni har safar umidsiz qoldirgan. Bu holda, bola fikri ham na quyosh, na oy, samo, na chaqmoq, na biror but ularga yordam bera olmasligini tushunib bo‘lgandi.
– Bolajonim, boshqa kimdan ko‘mak so‘raymiz? Bizga kim yordam beradi?..
Bola jim bo‘lib qoldi.
Tashqaridan otning kishnagani, kimningdir bo‘ralab bo‘kirgani eshitildi. Ona qo‘rquvdan sapchib turib, ayvonga otildi. Bola ham ergashdi.
Eshik vazifasini o‘tayotgan butalar boylami yerda yotar, bel bo‘yi ko‘tarilgan devorning bir necha qadami yerga qulagan, hovlida esa ularning xo‘jayini bo‘lmish Saqif G‘obaning ikki navkari otda turardi. Navkarlarning vajohati xunuk edi.
– Ashia, ering qani?
Ashia rangi dokadek oqarib egildi:
– Janobim, erim kasal...
– Kasal?! Nega hali tuzalmadi? Nega?
– Kasali og‘ir, janobim. Qon tuflayapti...
– Qon tuflayapti? – katta navkar so‘kindi. – Odam bo‘lmaydi, shekilli, bor, olib chiq!
Ashia yig‘ladi:
– Janobim, erim o‘rnidan turolmaydi...
– O‘rnidan turolmaydi? Sen sudrab chiq!
Yosh navkar otdan sakrab tushib, kulbaga kirdi. Orqasidan Ashia yugurdi:
– Ulug‘ Amon haqi, ulug‘ Ra hurmati, rahm qiling! Erim o‘lib qoladi!
Katta navkarning qahri qaynadi:
– Muqaddas Amon va Raning nomini harom tilingga olma! Sening ajdodlaring Muso va Horunga ergashib, ularni rad qilishgan! Senlar Muso va Horunning xudosiga topingansanlar!
Ashia yerga yiqilib izilladi:
– Janobim, biz tavba qilganmiz! Tavba qilganmiz! Amon, Raga qaytganmiz!
– Jang qilib yurtlaringni bosib olganimizdan keyinmi? Aldayapsan!
Yosh navkar uy egasini yoqasidan sudrab chiqdi. Kasalning yo‘talishga ham holi qolmay, og‘zidan qoramtir qon sizardi, navkar uni tuproqqa belab yerga otdi.
Ashia erining boshini quchoqlab o‘krash aralash nola qildi:
– Janobim, podshohimiz Jolut bizni afv etdilar-ku! Sizlar asir emassizlar, qul emassizlar, dedilar-ku! Nega bizni bu qadar azoblaysiz!
Katta navkar jirkanib vishilladi:
– Podshohimiz Jolut marhamatli, biroq biz bunga rozi emasmiz. Sen kabilarni yashashga qo‘yib berganimizga rahmat de! Qani Muso, qani Horun! Senlar Yahudo bolalari aytganini qilib yurardinglar-ku!
Ashia boshqa so‘z aytmay erining boshini quchoqlab faqat yig‘lardi. Bola esa qotib turardi.
Katta navkar oti bilan er-xotinning boshiga keldi:
– Ey Ashia, qoch!
– Nega, janobim?
– Savol beryapsanmi? – katta navkar quturib, sherigiga buyurdi. – Bolani ol!
Yosh navkar bolaga qarab yurdi. Ashia dodlab, erini tashladi va o‘g‘ilchasiga otildi. Katta navkar uy egasini otda o‘tirgan ko‘yi nayzasining uchi bilan turtib ko‘rdi.
Bemor ingrangandek bo‘ldi. Katta navkar nayzasini dast ko‘tarib, bemorning yuragiga sanchdi: nayza uning ko‘kragini teshib o‘tib, yerga sanchildi, qotil bir zarb bilan nayzasini sug‘urib oldi. Qora qon avval buloqdek otildi, keyin jilg‘adek yoyilib oqib yerni qoplab, ko‘lmakka aylandi. Uy egasi yuzi, soch-soqoli qonga bulanib, ikki marta qimirladi va jim bo‘ldi.
Ashia bolasini mahkam quchib muzladi. Bolaning nafasi qaytib ketdi.
– Ona, ona, otam... – dedi-yu, hushidan ketdi.
– Bir haftadan beri kasal! Foydasi tegmaydigan it bizga kerakmas! Ey beva! Eringni tez ko‘mib, erta tongda bolang bilan ishingga yetib bor! Yo‘qsa, bolang ham, sen ham o‘lasan!
Ashia uning biror gapini idrok etmas, vahshiyona tovush elas-elas qulog‘iga chalinar, u o‘g‘ilchamga nayza sanchilmasin der edi, xolos.
... Yarim soatlarda Ashia hushiga keldi. O‘g‘ilchasi otasining boshida o‘tirardi. Qo‘shnilar hamma voqeani ko‘rdilar, ammo hech kim bu la’natlangan hovliga kirishga jur’at etmadi.
Ashia bir nafas o‘yladi. Qo‘qqis ruhida bir jasorat paydo bo‘lgandek. Dam tafti pasayib borayotgan quyoshga, dam qon halqobi ichida yotgan erining murdasiga, murdaning yuzini silayotgan bolasiga boqdi-da, qayerdandir quvvat kelib, dast o‘rnidan turdi:
– Roqib, o‘g‘lim, menga yordam ber!
Roqib onasiga qarab, undagi dadillikni sezgandek itoatkorlik bilan uning oldiga keldi.
Ona-bola eshikni ko‘tarib, mayyitning oldiga qo‘yishdi, birgalashib murdani eshik ustiga dumalatib chiqarishdi. Ashia erining kiyimlarini yechdi, avratini to‘rt qavat latta bilan yopdi, erining chap ko‘ksi chuqur ochilib, tagi ko‘rinardi.
Katta xumni keltirib, ona-bola yog‘och cho‘michda jasad ustidan avval bir sidirg‘a suv quyib chiqishdi, so‘ng Ashia o‘likni boshidan yuvishga kirishdi. Roqib suv quyib turdi. Murdani poklaganlaridan so‘ng, hovlining o‘rtasini kavlashni boshladilar.
Quyosh botdi. Oy chiqdi. Ashia shoshib ishlar, Roqib esa ko‘zi yumilib, uyqusi kelardi. Ertalabdan buyon tuz totmagan bo‘lsalar-da, ishtahalari taom istamasdi.
... Roqib uyg‘onganida onasi otasini o‘zi kavlagan chuqurga qiynalib sudrardi. Tun yarmiga oqqan, chigirtka chirillar, oy dum-dumaloq bo‘lib, qizarib qarab turardi.
Roqib tez borib, onasiga ko‘maklashdi. Ayol ancha chuqur qabr qazgan edi. Murdani sekin tushirish imkonsiz edi, shuning uchun o‘likni chuqurga tashlashdi. Jasad yuzi bilan tushdi. Ashia qabrga kirdi va erining yuzini tepaga qaratdi va unga gapirdi:
– Ey mening bechora erim! Biz Musoning yo‘lidan jon saqlash uchun voz kechgandik. Ammo xorlandik. Muso bizning ajdodlarimizni fir’avndan qutqargan edi, u bizga o‘zimizni himoya qilishni o‘rgatgan edi, koinotni birgina Iloh yaratgan degan edi, biz esa yashab qolamiz deb undan yuz o‘girdik, yashab qoldik, lekin tahqirlandik. Sizni itdek o‘ldirishdi. Ey mening sho‘rlik erim! Musoning gaplari haq ekan, buni bugun bildim.
Ashia qabrdan chiqda va uni tuproq bilan to‘ldirishga kirishdi. U qabrga tuproq tashlarkan, gapirardi:
– Ey mening jangda sharaf-la o‘lmagan erim! Sizning otangiz ham, mening otam ham Yahudo qavmining aslzodalari edi. Bizni esa dushmanlar xorladi. Dushmanlar emas, biz o‘zimizni xorladik. Roqib, bolam, otangni ko‘m!
Roqib ham tuproq tashlay boshladi.
– Roqib, o‘g‘lim, senga asl haqiqatni aytaman, – Ashia ham ishlar, ham so‘zlardi. – Sen bizga yordam beradigan boshqa xudo yo‘qmi, deb bugun so‘raganding, bolam. Shunday Xudo bor. Uni bizga Muso degan bir payg‘ambar tanitgan edi. Biz Musoga ergashib, o‘sha yakka Xudoga sig‘inardik. Ajdodlarimiz sig‘inardi. Muso esa Xudoning gaplarini bizga yetkazib turardi. Muso Xudoning bir Kitobini ham olib keldi, ajdodlarimiz ko‘p osiylik qilishdi, ammo Xudo ham, Muso ham kechirdi. Musoning davrida bizning bobokalonlarimiz qavmning aslzodasi edilar. Muso ajdodlarimizni urushga chorladi, goh uni rad qilishdi, goh qabul qilishdi. Qabul qilishganida shu shaharni egallashdi, biz shu yerda yashab qoldik. Ammo Muso, uning ukasi Horun ham olamdan o‘tgach, ajdodlarimiz bu yo‘lga teskari yurishdi. Xudoning Kitobida aytilgan ishlarni bajarishmadi, Xudo bizni jazolab, Balsiso qavmining zolim podshohi Jolutni ustimizga yubordi. Jolut bizni oson yengdi. Biz aslzoda edik, otamni o‘ldirishdi, seni otang va meni tirik qoldirishdi, chunki, biz Musoning yo‘lidan chiqib, quyoshga sig‘inishni boshladik. Biroq Jolut bizni avval Muso yo‘lida bo‘lganimizni unutmagan, agar Musoning yo‘liga qaytsak, qudratga kelishimizni biladi, shuning uchun tinimsiz bizni ezib kelyapti. Roqib, bolam, otangni xorlab o‘ldirishdi, biz Jolutning Saqif G‘oba degan sarkardasining qo‘lida o‘n yil qul bo‘ldik, endi bunday bo‘lmaydi, qochamiz!
Ona-bola qabrni ko‘mib bo‘lishdi. Roqib onasining gaplaridan karaxt edi. U tinmay shivirlayotgan onasini taniy olmayotgandi.
– Roqib, eryigit bo‘l. Madyandan narigi tomonlarda Shamuil degan kishi Musoning yo‘liga odamlarni chaqirayotgan ekan, uning oldiga boramiz.
– Qachon, ona?
– Hozir ketamiz.
Ashia kulbasidan ixcham tuguncha ko‘tarib chiqdi va o‘g‘lini yetaklab, sahro tomonga yugurdi...
Tongga yaqin ular sahroga kira boshlashdi. Shahar tugab, qaqroq dasht keldi. Ashia kunbotardan chapga qarab yurardi. Endi uning madori qurib borar, oyoqlari chalishib, yiqilay-yiqilay der, Roqibga suyanib qolardi.
Orqadan otlar dupuri eshitildi. Ularning qochgani fosh bo‘lgani aniq.
Sanoqli lahzalarda otliqlar yetib keldi. Eng oldindagi otliq ularni quvib o‘tib, qo‘lidagi qamchini ayamay ularga qarab sermadi. Qamchi Ashianing yuziga tegib, iz qoldirdi, burni qonadi, ayol hushdan ketdi. Roqib onasini himoya qilish uchun o‘zini keyingi qamchiga tutdi. Bola ham zarbdan o‘zini yo‘qotdi. Otliqlar ularni bir kishidan olib, egarga bosib, shaharga qaytdilar.
</item>
        <item>
... Roqib ko‘zini ochib, yelkasidagi achchiq og‘riqni his etdi. Boshini ko‘tardi. Ular shaharning mahkama maydonida edilar.
Atrofda odamlar ko‘payib borardi. Xizmatkorlar maydonning yuqori qismiga o‘rindiq hozirlashmoqda. Bu yerda ona-bolani sud qilishadi.
Roqib hushsiz yotgan onasining yelkasidan ohista turtdi:
– Ona, turaqoling, ona...
Ashia ko‘zini ochdi va seskanib sapchidi. A’zoi vujudi qaqshardi. Quyosh tikkalab kelmoqda. Ayolning oyog‘i kishanband etilgandi. Qamchi zarbidan bir-ikki joyidan qon sizgan, yuzi shishgan, chap ko‘zi butkul bekilib qolgandi. Ashia bolasini quchoqladi:
– Roqib, sog‘misan, bolam?
– Ona, yuzingiz shishibdi...
– Roqib, eshit, bolam, aqlli bolam, o‘zimning jasur o‘g‘lim! – Ashia o‘g‘lining qulog‘iga shoshib shivirlay boshladi. – Bizni sudlashadi. Sen qo‘rqma. Sen hech narsani bilmaysan. Sen jim tur. Qanday hukm chiqaradilar, bilmayman, ammo sen Musoning yo‘lini izla, bolam. Muso Ahmad degan payg‘ambar butun insoniyatni qutqaradi, u kofirlarni o‘ldiradi, zolimlarning dodini berib, mazlumga najot bo‘ladi degan. Sen Ahmad degan payg‘ambarni eshitsang, ikkilanmay unga ergash, xo‘pmi? Ilohiy xushxabardagi odam shu bo‘ladi. Naslimizning yagona vakilisan, sen o‘lmasliging kerak. Shaytonga aldangan sulolamizni yana sharaflantirishing kerak!
– Qochoqlar hushiga keldi!
Ikki navkar yugurib kelib, ona-bolani maydon o‘rtasidagi ustunga bog‘ladi.
Maydon odamga to‘ldi. Hamma ona-bolaning taqdiriga qiziqayotgan edi.
– Bular murtad. Jolutning dinidan Musoga qaytgan!
– Shahardan qochishga qanday jur’at etishdi!
– Ahmoq xotin! O‘zingni o‘ylamasang ham, bolangni o‘ylasang bo‘lardi-ku!
– Itning bolasi it bo‘ladi, og‘ayni. Bolani qara, halidan bo‘zrayib turibdi.
– To‘g‘ri aytasizlar. Aynigan nasldan xayr chiqmaydi.
– Bularni toshbo‘ron qilish kerak!
– Osish kerak!
– Boshini chopaylik!
– Megajin! Itvachcha!
– Qochoqlar! Bizga xiyonat qilib qochibsanlar!
Olomon o‘z gapidan o‘zi ta’sirlanib, qutura boshladi. Asirlar bilan ularning orasida yog‘och to‘siq bo‘lmasa, ona-bolani burdalashga tayyor odamlar ham topilardi.
Shu payt nog‘ora chalindi, ortidan kimdir baland ovozda baqira boshladi:
– Ey insonlar! Yer yuzidagi eng adolatli podshoh Jolutning shahrimizdagi mutlaq vakili, hokimi oliyimiz Saqif G‘oba janoblari kelmoqda! U kishining yonida Osmon va Yerdagi uch yuz oltmishta xudoning maslahatchisi, buyuk donishmand, pushtipanohimiz kohin Avreliy Astinos hazratlari!
Bu gaplardan keyin nog‘oralar yanada bayramona gumburladi, Saqif G‘oba va kohin Astinos savlat to‘kib otda maydonga kirib keldilar. Olomon junbushga tushib, uvulladi. Odamlar Saqif G‘obadek buyuk sarkardani, uch yuz oltmishta xudoning maslahatchisi Astinosni bevosita ko‘rayotganlaridan shaytonlab qolayozdi.
Kimdir sakrar, kimdir qo‘lini ko‘tarar, hamma og‘zidan tupuk sachratib baqiradi:
– O buyuk G‘oba!
– O ilohiy Astinos!
– Men ham ko‘ray, menga ko‘rinmayapti...
– Etaklarini o‘pa olsaydik...
– Etiklarining izi ham muqaddas!
Olomon ichidan bir-ikki kampir chirqirardi:
– Ey muqaddas Astinos, xudolarga ayting, qizimga o‘g‘il bersin!
– O‘g‘limga boylik!
– Menga chiroyli xotin!
– Menga hashamatli saroy!
Shovqin og‘ushida G‘oba va Astinos o‘zlari uchun hozirlangan taxtga borib o‘tirishdi.
G‘obaning bosh amaldori Tasmin qo‘lini ko‘tarib hayqirdi:
– Jim bo‘l, xaloyiq! Jim bo‘l!
Bir zumda hamma tinchlandi. Maydonga sukut cho‘kdi.
– Ulug‘ hokim G‘oba hamda xudolar maslahatchisini sharaflashingiz juda oliyjanob ish! Biroq oranglarda kimlardir o‘z iltijolarini yo‘llayapti. Bu ham juda to‘g‘ri. Ammo...
Tasmin “ammo” dedi-yu, ovoziga sirli, hokimona tus berdi:
– Bugun maydonga xiyonatkorlarni jazolamoq uchun yig‘ildik. Adolat gullab yashnagan, xudolarning bevosita himoyasida bo‘lgan, hamma shod-xurram yashayotgan jannatmakon shahrimizdan qochishga jur’at qilgan xoinlar oilasini jazolashimiz shart! Sizlar esa xudolar maslahatchisi ilohiy Astinosni o‘z istaklaringiz ila bezovta qilmoqdasiz. Istaklarni so‘ramoq uchun muqaddas ibodatxonaga hadyalaringiz ila boring. Hadyalaringiz xudolarga ma’qul kelsa, Astinos hazratlari tilagingizni ularga yetkazadi. Tilagingizni ijobat qiladimi, yo‘qmi, keyin bu ish ham xudolarning ixtiyorida qoladi. Meni tushundingizmi?
Olomon guvilladi:
– Ha, tushundik!
Tasmin ishini tugatib, joyiga qaytdi. G‘oba qo‘lidagi hokimlik hassasini ko‘tarib, o‘tirgan joyida gap boshladi:
– Bizning shahrimiz buyuk shahar! Bu yerda hamma baxtiyor! Xudolar ham biz bilan. Kohin Astinosning yordami bilan shaxsan o‘zim yetmish beshta xudoni saroyimda qabul qilganman. Ularning hammasi shahrimizni qo‘riqlashga va’da berdi. Bu ona-bola esa katta xiyonat qildilar! Ular yarim kechasi qochib ketishdi. Ammo xudolardan xabar keldi. Navkarlarimiz tutdilar. Endi ularni adolatli sud qilamiz. Qilmishlariga javob berib, munosib jazo olishsin!
G‘oba Ashiaga ko‘zlarini qisib qaradi:
– Ey jinoyatchi xotin! Kimsan, nasabing qanday, o‘zingni oliy hukm beruvchilarga tanit!
– Men Ashia, otam payg‘ambar Yoqub qavmidan Aslam, bobom shu shaharning hokimi Muassardir.
Ayolning ovozi chaqmoqday yangradi, olomondagi g‘azab so‘ngandek bo‘ldi, hatto hokim Saqif G‘obaning hukmron savoli bu javob qarshisida suv cho‘kkan toshdek cho‘kdi. Hamma kishandagi ayol hukmdorlar oilasiga mansubligini anglab yetdi. Ashiadagi shiddat aynan malikalarga xos edi. Roqib esa bu haqiqatni endi eshitgani uchun onasiga hayratlanib qaradi.
G‘oba zudlik bilan vaziyatni qo‘lga oldi:
– Hokimiyat bobong Muassardan so‘ng qo‘llaringdan ketdi, nega? Bilasanmi?
Ashia bu savolni kutgan edi:
– Ichimizdan chiqqan xoinlar sababli bobom Muassarni dushmanlar mag‘lub etdi...
G‘oba ayolning so‘zini bo‘ldi:
– Muassar zaif edi. U qudrat neligini bilmasdi! Zaifligi uchun yengildi.
Ashia jim bo‘ldi. G‘oba ayoldan biror e’tiroz bo‘lmagach, yana davom etdi:
– Bobong buyuk podshoh Jolutning diniga o‘tdi, quyoshga topindi, Musoning yo‘lidan chiqdi. Bu uning umridagi yagona to‘g‘ri ishi edi.
Ashia bir nuqtaga tikilgan ko‘yi hamon jim edi.
– Sen esa murtad bo‘lding. Bizning adolatdan qochding! Shahardan qochgan xoindir, xoinga esa o‘lim!
Olomon shuni kutib turgandek chuvilladi:
– Xoinga o‘lim! O‘lim! O‘lim!
Ashia hokimga shunday qaradiki, G‘oba nigohi uning nigohiga tushganda ichi titrab ketganini sezdi. Ashianing ko‘zlarida Muassar ko‘ringandek bo‘ldi.
Muassar G‘obaga: “Ey cho‘rining bolasi! Meni sen sotding!” – degandek bo‘ldi.
Ashia hokimga qarab hayqirdi:
– Qadim qonunni unutdingmi, G‘oba!
Ayolning ovozi g‘ayritabiiy bir qahr bilan yangrab, olomonning shovqinini kesib, ko‘pchilikning qulog‘iga yetdi. Odamlarning shovuri pasaya boshladi.
G‘obaning o‘rniga Astinos so‘radi:
– Ey jinoyatchi xotin, qanday qonunni aytyapsan?
– Ey kohin, qadimgi qonunda hokim va uning avlodi qatl etilmasin deyilgan. Unutdinglarmi?
Ashia haq edi. U eski qonunni eslatdi. Buni hech kim inkor etolmasdi. G‘oba tergovni to‘xtatishga, hukm berishga qaror qildi:
– Hukm!
Hammaning vujudi quloqqa aylandi.
– Hukmdorlar naslidan bo‘lgan jinoyatchi beva xotin Ashia quyidagi jinoyatlarni qilgan: farovon va adolatli shahrimizdan xoinlarcha qochdi; buyuk podshoh Jolut diniga behurmatlik qilib, Musoning dinini qo‘msadi; u o‘z jinoyatiga bolasini sherik qildi. Bu ishi uchun qatlga munosib bo‘lsa-da, tomirida aslzoda qoni oqib turgani uchun uni tirik qoldiraman: Ashia shahar cho‘chqaxonasida umrbod cho‘chqa boqadi, o‘g‘li esa Vahshiylar zindoniga umrbod muddatga qamalsin!
G‘oba hukmni tugatdi-yu, o‘rnidan turdi. Hamma unga ergashdi, olomon ham bir narsalarni muhokama qilib tarqala boshladi.
Ashia o‘zi bog‘langan ustunni yiqitgudek siltanib qichqirardi:
– Zolim! Erimni sening qotil askarlaring o‘ldirdi! Hukmga rozi emasman! Bolamni qo‘yib yubor!..
Ammo uning dodini eshitadigan biror odam yo‘q edi.
        </item>
        <item>
Bolaning oyoq qo‘li kishanlandi. Uni bir soqchi ko‘tarib, ot arava ustidagi qafasga otdi.
– Ado bo‘lding, bolakay! Vahshiylar zindonida bir kun ham, yo‘q, bir soat ham omon qolmaysan!
Arava yurdi. Roqib shahar bo‘ylab ketarkan, tomi loysuvoq uylarga, pakana daraxtlarga qarardi. Uning hissiyotlari o‘lgandek. U o‘zini katta ishlarga qodir sezdi, biroq o‘sha katta ishlar nima ekanligini bilmasdi. Holbuki, uni Yer yuzidagi eng vahshiy qamoqqa olib ketishmoqda. Arava har silkinganda tuproq, changdan kirlangan sochi yuzini to‘sadi. Ozg‘in yelkasi cho‘kkandek ko‘rinadi. Moviy ko‘zlarining tubida, haqiqatan, bir qaytmas qudrat yiltillaydi.
Kun oqqanda shaharning shimoliy qanotidagi mash’um zindonga yetib bordilar. Kechki salqin tushib, shabada cho‘l yantog‘ining hidini olib kelayotgan edi.
Roqibning tuz totmagani hisobi bir kecha va bir kunduzdan o‘tdi. Endi uning ko‘z o‘ngi jimirladi, madori quridi, xayoli sochildi, tovushlar, ranglar aralashib ketdi, tanasi toshday og‘irlashdi, bola o‘zini suvga cho‘kayotgandek his etdi. Issiq allaqachon uning lablarini yorgandi. U kimdandir ko‘mak o‘tingisi keldi, lekin o‘sha kimdirni hali bilmasdi, qalbi esa unga haqiqiy yordam beradigan qudratning borligiga guvohlik e’lon etayotgandi. Roqib hushini yo‘qotdi va birdan qushday yengillashdi. Havoga ko‘tarildi. Atrof yam-yashil, yorug‘ edi. Egnida oltin naqsh bilan ziynatlangan oppoq libos. U bunday kiyimni aslo kiymagan edi.
Roqib qayerda ekanligini idrok etib ulgurmay o‘zi tomonga bir kishi kelayotganini sezdi.
Boshini shoshib ko‘tardi, kokili ko‘zini to‘sgandi, chakkasiga surdi va ro‘parasida baland bo‘yli, soqoli oq va uzun, keksaga o‘xshab taassurot uyg‘otsa-da, juda baquvvat odamni ko‘rdi. Bu odam chap qo‘lida juda chiroyli uzun hassa ushlab olgandi, hassa xuddi barg chiqarishga hozir daraxt niholiga o‘xshardi. Kishining o‘ng qo‘li marmardek oq edi, qo‘l nur sochardi. Qizig‘i, bularning hammasi bu Odamni yanada ko‘rkam ko‘rsatardi.
– Kimsiz? – dedi Roqib shoshib.
Odam unga jilmaydi.
– Roqib, – dedi u. Aftidan, u bolani juda yaxshi tanirdi. – Hech qo‘rqma! Baquvvat bo‘l! Sira qo‘rqma! O‘ldiraman deyishsa, xursand bo‘l, dunyoda o‘lib, qayta tirilganlar ham yashab o‘tishgan. Nomusingni yo‘qotma, o‘g‘lim. Hech qo‘rqma! Senga yordam beradigan Zot bor, U zinhor seni unutmaydi.
– Xo‘p, ammo Siz kimsiz? Men Sizni avval ko‘rmaganman!
– Meni keyinroq taniysan. Yaxshi tanib olasan.
Odam bir zumda g‘oyib bo‘ldi.
Ustiga quyilgan bir chelak suv bolani o‘ziga keltirdi. Roqib o‘zini isqirt bir yo‘lakda ko‘rdi. U yerda yotar, yerdan esa siydik hidi anqirdi. Tepasida basharasi chandiqqa to‘lgan, ho‘kizday qo‘pol ko‘sa bir soqchi bor edi.
– Tur, chuldirvaqi! Ado bo‘lding, tur, la’nati!
Roqib o‘rnidan turdi, boshining aylanishi deyarli kamaygan edi. Chandiqli ketiga zarb bilan tepdi:
– Nimani kutyapsan, yur, haromi!
Yo‘lakning shifti baland, ko‘rinmaydi, devorlardan xarsang tosh bo‘rtib turibdi, har uch odimda mash’ala porillaydi. Har o‘n besh qadamda chap yonda katta, beso‘naqay eshiklar ko‘rinadi. Yo‘lak bo‘ylab basharasini soch-soqol bosgan, bahaybat soqchilar u yoqdan bu yoqqa yuradi. Ba’zilari yelkasiga oybolta tashlab olgan, ba’zilaring belida qilich, ba’zilari kamon bilan qurollangan.
Yo‘lakning boshidanmi, oxiridanmi qandaydir itning xunuk ulishi eshitiladi. It yo uliyapti, yo huryapti. Buni farqlash mushkul edi.
Shunchaki, bu yoqimsiz tovush yo‘lak bo‘ylab tarqalib, ko‘ngilga vahm solgisi kelardi, go‘yo.
Soqchilar zindonga har kuni to‘qqiz yashar mahbuslar keladigandek, Roqibga qaramasdilar ham. Chandiqli esa turtkilardi:
– Imillama, hayvon! Tezlash, la’nati!
Bola qanchalik tez yurmasin, oyog‘idagi kishan ham og‘irligi bilan, ham shaqirlab qadam bosishni azobga aylantirardi.
Nihoyat, ular bir temir darvoza qarshisida to‘xtashdi. Chandiqbashara darvozani qattiq urdi. Biroz o‘tib, darvoza ochildi. Ichkaridan sovut kiygan, mo‘ylovi uzayib, ikki yelkasiga yetgan soqchi chiqib keldi:
– Ha, chandiq!
– Mahbus keldi!
Chandiq Roqibni ichkariga itarib yuborib, shart o‘girilib qaytib ketdi.
Temir darvoza sharaqlab yopildi. Ichkari zax, qo‘rqinchli edi, kalamushlarning hidi anqirdi. O‘rtada dumaloq og‘ir temir qopqoq turardi, beshta soqchi esa xonani gir aylanardi.
– Yechin!
Mo‘ylovning ovozi mudhish edi. Roqib orqasiga tislandi:
– Nega?
Mo‘ylov quturdi:
– Iflos, kiyimingni yech!
Roqib beixtiyor orqaga qadam bosib, keti bilan yerga o‘tirib qoldi. Soqchilardan biri dedi:
– Hey, mo‘ylov, avval qo‘l-oyog‘ini yech, ovsar, keyin o‘zi yechinadi.
Mo‘ylov bu gapni aytgan soqchiga bo‘zrayib qaradi-da, belidagi kalitlarning birini olib, Roqibning kishanlarini yechib bir chetga tashladi. Bola kishan o‘ya boshlagan bilagini silay boshladi.
Mo‘ylov buyrug‘ini takrorladi:
– Yechin!
Roqib unga tik qaradi:
– Yo‘q!
– Ho‘v it, manaman degan kallakesar ham indamay yechinadi, sen yo‘q deysanmi!
– Nega yechinaman! Yechinmayman! – Roqib qochmoqchi bo‘ldi. Ammo uni boya mo‘ylovga gapirgan soqchi ushlab oldi. Uning burni qiyshiq edi. U qandaydir muloyim edi.
– Bolakay, qoidasi shu, zindonga kirayotgan odam tintiladi, buning uchun kiyimlarni yechishing kerak. Yomon narsa bo‘lmaydi.
– Yomon narsa zindonning ichida bo‘ladi! – ko‘zlarini yovuzona o‘ynatdi mo‘ylovli.
Roqib asta ko‘ylagini yechdi. Uni burni qiyshiq soqchi tintigan bo‘ldi va sheriklariga dedi:
– Zindonni ochinglar!
To‘rt soqchi borib, zindon qopqog‘ini ko‘tardilar. Tagi ko‘rinmas bir o‘ra paydo bo‘ldi. Bir soqchi arqondan yasalgan narvonining bir uchini tashqaridagi qoziqqa mahkamlab, ikkinchi uchini o‘ra ichiga tashladi.
– Tush, – deb buyurdi mo‘ylovli.
Roqibning yuragi orqaga tortdi. Ammo miyasida: “Zinhor qo‘rqma, senga yordam beradigan Zot bor, U seni unutmaydi!” – degan bir nido aylangandek bo‘ldi. Darhol narvonga oyoq qo‘yib, zulmatning ichiga qadam bosib, shaxdam tusha boshladi. U pastlab borarkan, atrof qorong‘ulashib borar, narvonning ikki chetini bazo‘r topgandek mahkam changallab olgandi. Roqib qo‘llarini ham bu zulmatda ko‘ra olmayotgan edi. U yanada pastlab, zindon tubiga yaqinlashganini idrok etarkan, zulmatdagi narsalarni ko‘ra boshladi.
Roqib zindonning qoq o‘rtasiga tushdi. Oyog‘ining tagi somon edi. Peshob va odam axlatining hidi sezildi. Zindonning tubi ancha keng, tekis edi. Devor va yerga olovda pishgan g‘ishtlar terilgan. Yigirmaga yaqin mahbus yangi kelganga qarab o‘tirardi.
Roqib ularning hammasining soch-soqoli o‘sib ketganligini, egnilarida rangi qoraygan, kirlangan juldur kiyimlar borligini bildi. Bir burchakda uch-to‘rt, boshqa bir burchakda yana uch-to‘rt mahbus to‘planib o‘tirib nimalarnidir muhokama qilar edilar. Ularning ichida bittasi sekin o‘rnidan turdi. Uning basharasi cho‘zinchoq, soqoli uchburchak o‘sgan, boshi esa kal, o‘ng ko‘zi o‘yib olingan edi. Ovozi hirqirab manfur bir ohangda yangrardi:
– Mahbuslar! Kelishuv o‘sha: bu mening ko‘ngilxushim bo‘ladi!
Hech kim e’tiroz etmadi, hamma bir narsani kutar edi.
– Shabko‘r!
Roqib ortiga qaradi. Bir o‘zi o‘tirgan mahbus o‘rnidan turdi.
– Shabko‘r! – uning ovozi keskin yangradi. – Bas qil! Bu bola!
Shabko‘r o‘ziga gapirayotgan mahbusga qarab iljaydi:
– Ey Musoning tobesi! Zindonda bola bo‘lmaydi. Zindonda hamma mahbus!
U shunday dediyu, Roqibning yelkasiga qo‘lini qo‘yib, bosh barmog‘ini uning bo‘yniga botirib, qiynay boshladi:
– Kimsan, mahbus?
– Qo‘lingni ol!
Roqib siltanib Shabko‘rning qo‘lidan chiqdi.
– Qoyil! Bu ipirisqi juda jasur chiqdi-ku!
Shabko‘r Roqibni yiqitishga harakat qildi, Roqib butun vujudini titroq bosganini his qildi. Ko‘zini parda qoplagandek bo‘ldi. Roqib sakrab Shabko‘rning bo‘yniga osildi.
Bu hujumni kutmagan Shabko‘r munkib orqaga yiqildi. Bolaning hujumidan quturgan Shabko‘r yotgan joyida raqibini belidan ushlab mahkam siqdi.
Roqibning qovurg‘alari qisirladi, nafasi qaytdi, jon-jahdi bilan Shabko‘rning bo‘g‘zini tishladi. Tishladiyu, Shabko‘rning kekirdagini tishlari bilan qisqichday qisdi. Og‘ziga taxir ta’mli suyuqlik kirdi. Bo‘g‘zigacha bordi. Ichidan o‘qchiq kelsa-da, tishlarini ochmadi. Shabko‘r qo‘li bilan yerni ikki marta urdi-yu, o‘zini himoya qilishga ham madori yetmay tipirchiladi. Tipirchilash ham ko‘z yumib ochguncha ro‘y berdi. Bu holni kutmagan mahbuslarning hammasi o‘rnidan turib ketdi. Roqibni himoya qilgan qariya mahbus toshday qotib qolgan bolani Shabko‘rning ustidan olish uchun uning yelkasidan ushladi:
– Hoy bola! Bo‘ldi, tur!
Roqib javob bermagach, uni dast ko‘tarib tortdi. Bolaning og‘zi qon, Shabko‘rning bo‘g‘zidan ham jilg‘adek qon oqardi.
Roqib turdi-yu, o‘qchidi, og‘zidan barmoqday keladigan et otilib chiqdi. Bu Shabko‘rning u tishlab uzib olgan kekirdagi edi. Qariya mahkum Roqibni yetaklab o‘zi o‘tirgan joyga olib bordi.
Chirigan somonlarni to‘plab, qalinroq o‘rin hozirlagan ekan, Roqibni o‘tqazdi.
Bo‘g‘zi ingichka ko‘zasidan suv quyib, yangini yuzini yuvdi.
Mahbuslar Shabko‘rning jasadiga bir necha lahza qarab turishdi-da, devorni tepa boshlashdi. Biroz o‘tib, zindonning og‘zi ochildi:
– Nima?
– O‘lik bor!
Tepadan avval bitta qop kelib tushdi, mahbuslar Shabko‘rning murdasini qopga tiqishdi, bu orada arqon ham tushdi. Arqonga qopni mahkamlab boyladilar, qop asta tepaga ko‘tarildi.
Yuzini yuvgach, Roqib sal tetiklashgandek bo‘ldi. Qariya so‘radi:
– Oting nima, yigit?
– Roqib.
Qariya o‘rnidan turib, mahbuslarga qaradi. Hamma u nimadir demoqchiligini tushundi.
– Bu yigitning oti Roqib. Shu jussasi bilan Shabko‘rni o‘ldirdi, u endi bedaxl! Agar kim unga yana hujum qilsa, aniqki, mening qo‘limda o‘ladi!
Hech kim e’tiroz bildirmadi. Zotan, ularga bosh bo‘lib turgan buzuqi Shabko‘r o‘ldi, Musoning tobesi chol bo‘lsa-da, uning jangchi ekanligini hamma biladi, yangi mahbus bola ko‘ringani bilan, ozg‘in tuyulgan bilan hech narsadan qaytmasligini, odam ham o‘ldirishini isbotlab ulgurdi.
Roqib esa nafasini rostlab, nima sodir bo‘lganini eslashga tirishardi, qorni esa behad och edi. Qariya buni sezgandek dedi:
– Roqib, birozdan keyin kechga yemak tarqatishadi.
        </item>
        <item>
Qariya gapini tugatmasidan zindon qopqog‘i ko‘tarildi va tepadan arqonga bog‘lab osilgan savat tushib keldi. Roqib o‘rnidan turib, devorga suyandi.
Savat yerga tushdi. Ichida arpaning kepagidan yopilgan chaqaloqning mushtidan biroz kattaroq qop-qora kulchalar bor edi. Mahbuslar o‘z ulushlarini ola boshlashdi. Qariya ham o‘zi va Roqib uchun ikki dona kulcha oldi. O‘zining sopol yapaloq kosasiga ko‘zasidan suv quyib, kulchalarni suvga tashladi.
Mahbuslardan biri uzun, og‘zi ingichka yog‘och chelakni ikkinchi marta tushgan arqonga bog‘ladi. Roqib bu nima, degandek Qariyaga qaradi.
– Najosatimiz, – dedi Qariya xotirjam. – Har kuni bir marta tepaga chiqarib yuboramiz.
Suvdagi arpa noni ham ividi. Qariya suvni ichdi va yarmini qoldirib, Roqibga uzatdi:
– Ich, nonning ta’mi bor.
Roqib suvni ichib, haqiqatan, unda yoqimli ta’m borligini bildi.
O‘ziga berilgan kulchani yeb bo‘lgach, Roqib  yerga holsiz cho‘zildi. U o‘zining kechagi holiga begona edi. Yoxud bolalik uning uchun moziyga aylandi, u, ayni mahal, bolalik uchun yot odam edi. Ichiga bir bahaybat odam kirib oldi, go‘yo. Bu odam to‘qqiz yasharlik jismga sig‘mayotgandek edi.
Ko‘ksini nayza teshgan otasi, devday vajohat bilan qabr kavlayotgan onasi, hokim Saqif  G‘oba, uning vaziri Tasmin, kohin  Astinos, es-hush yoki umuman, aql va insoniylikni yo‘qotgan olomon, tushida ko‘ringan hassali, qo‘li oq, baquvvat odam, zindon va tishlab uzib olgani kekirdak ta’mi xayolida quyunday aylandi. Ko‘zi yumildi-yu, darhol uxlab qoldi.
Uxladi-yu, yana tush ko‘ra boshladi. U bir matoning ustiga o‘tirib, boshini yerga qo‘ydi. Boshini yerga qo‘ydi-yu, o‘zini qushday sezdi. Qarshisida anglab bo‘lmas bir Qudrat turar edi. Bu Qudrat Roqibga cheksiz salimiyat, qandaydir xotirjamlik ato etdi, biroq bu xotirjamlikning mohiyatini u ko‘ra olmadi. U o‘z tepasidagi bu Jaloliyatni ko‘zlari ila ko‘rishni istasa-da, ta’rifsiz hadik bunga yo‘l qo‘ymadi. Negadir, ko‘ngli to‘ldi-yu, yig‘lay boshladi...
Roqib uyg‘ondi. O‘ngida ham ko‘zidan yosh oqardi. Zindondagi zulmat o‘sha-o‘sha edi. Kimdir xirillab, kimdir pishillab xurrak otardi. Bir burchakda bir mahbus tizzasini quchoqlab nimanidir o‘ylaydi.
Qariya esa peshonasini yerga qadagan. Roqib sapchib ketdi: u tushida ana shunday holda edi-ku!
Roqib bu bir ibodat ekanligini angladi. Shunchaki, Qariyaning kimga ibodat qilayotgani sirli edi. Roqib tushida kimga ibodat qilgan bo‘lsa, Qariya ham o‘sha Zotga sig‘inayotgani shubhasiz edi.
Buni hoziroq so‘rashni istadi, ammo qandaydir kuch, balki jismidagi charchoq kuchi uni yana uyquga tortdi.
... Kimdir uni ohista turtganini sezib, Roqib tezda uyg‘ondi. Zindon tuynugidan Mo‘ylovli baqirardi:
– Yangi kelgan! Hey churvaqa! Chiq! Tez chiq!
– Seni chaqirishyati, chiqaqol, – dedi Qariya. O‘rtada arqon narvon osilib turardi. Roqib tezda narvon tomon yurdi. Ichida nimadir shuvillab o‘tdi. Qariya unga shivirladi:
– Qo‘rqma, Roqib!
Biz Roqibni yigit deb atasak, muhtaram kitobxonga erish tuyulmasin. Zotan, u zulmdan himoyalanib, o‘zining yigit bo‘lganligini isbotlab bo‘ldi.
Yigit zindon tuynugidan chiqdi. O‘sha xona, suyagi buzuq soqchilar, burni qiyshiq soqchi ko‘rinmasdi. Mo‘ylovli Roqibni bir qo‘li bilan bo‘g‘ib, vishilladi:
– Sen Shabko‘rni o‘ldirdingmi? Shunaqa zo‘rmisan?
Roqib siltandi. Ammo Mo‘ylovli uni tomog‘idan changakday qisib, oyog‘ini yerdan uzib dast ko‘tardi:
– Endi itday o‘lasan! Itday o‘lasan, itvachcha!
Roqib nafasi bo‘g‘ilib, tipirlab qoldi. Mo‘ylovli uni temir eshik tomonga uloqtirdi:
– Tashqariga chiq, xoinvachcha!
Roqib o‘qchib, yo‘taldi. Tomog‘i qattiq og‘ridi. Kekirdagining ichidan nimadir shishib, nafas olishiga qo‘ymasdi. Og‘zini kappa-kappa ochib nafas etarkan, o‘sha shish og‘rirdi. Yigit to o‘ziga kelguncha Mo‘ylovli kelib biqiniga tepdi:
– Tur!
Biqinidagi og‘riqdan Roqibning ko‘zidan o‘t chaqnab, qanday uchib oyoqqa turganini sezmay qoldi. Harqalay, oyoqqa turib, temir eshikni paypaslab, tashqariga chiqishga intilayotganini idrok etdi. Tashqaridan kimdir sharaqlatib qulflarni yechdi, temir eshik og‘ir g‘ijirlab ochildi.
Bu orada Roqibning qo‘li va oyog‘ini kishanlashdi, Mo‘ylovli qilichining sopi bilan yigitning yelkasidan niqtadi:
– Yur, eshak!
Roqib oqsoqlanib yura boshladi. Kishan endi uning to‘pig‘ini shildi. U qattiq achishishda terisi ko‘chayotgani sezdi. Ammo u hozir to‘xtab, oyog‘iga qaray olmaydi, yurishi kerak, to‘xtasa, boshidan qamchi yog‘iladi. Shuning uchun, og‘riqqa qaramay tezroq yurishga urindi.Yo‘lakning oxiridagi temir eshikdan ichkari kirdilar. Xonaning osti-yu usti toshdan iborat edi, ammo o‘ngdagi eshik yana bu yerda yana bir xona borligini bildirardi.
Ro‘parada yog‘ochdan yasalgan qo‘pol kursi ko‘zga tashlandi.
Mo‘ylovli Roqibning tizzasining orqasidan tepdi:
– Tiz cho‘k, mahbus!
Roqib tizzaladi. Tizzasi yerga qattiq tekkani uchun azob berdi.
Yondagi eshik ochilib, ichkaridan yana bir soqchi chiqdi. Uning sovuti siyoh rangda edi, sochi ham orqaga taralgan, ko‘zi misrliklarnikidek katta, rangi qoramtir edi, qadam bosishida chap oyog‘i kaltaligi bilindi.
U qo‘lida dastasi fil suyagidan, o‘zi ot yolidan to‘qilgan burama qamchini buklab ushlab olgandi. Mo‘ylovliga buyurdi:
– Chiq!
Mo‘ylovli qisqa ta’zim qildiyu, tezda tashqariga g‘oyib bo‘ldi.
Oyog‘i kalta Roqibning qarshisiga kelib yuziga tikildi. Roqib beixtiyor nigohini yerga qaratdi. Kaltaoyoq qamchining dastasi bilan yigitning iyagidan ko‘tardi:
– Ko‘zimga qara, qotil!
Roqib unga qarar-qaramas yuziga qamchi tegdi. Ikkinchi zarba soniga tushdi. Tizzalab turishning ham imkoni qolmadi: yigit g‘ujanak bo‘lib yiqildi. Beli, yelkasi, kurak va dumbasidan tinimsiz qamchi yog‘ila boshladi. Roqib tishini tishiga bosib, nafasini yutdi, qamchining har zarbi qilichning tig‘idek tegar, tanasini qiymalagandek tuyulardi. Har zarb uning quvvatini so‘rdi. Roqibda g‘ujanak bo‘lishga ham majol qolmadi, u hushini yo‘qotdi.
Qamchi uning go‘shtini titib chiqargan edi, kiyimi qon shimib, endi tomchiladi.
Kaltaoyoq, mahbusga diqqat bilan qaradi, uning butkul hushdan ketganini bilgach, o‘zi chiqqan eshikni qamchi dastasi bilan urdi. Ichkaridan yoshi ellikdan oshgan, pakanadan kelgan, ammo baquvvat, kuchli ekanligi yapaloq yuzidan sezilib turgan bir odam chiqdi. U Vahshiylar zindonining xo‘jayini edi.
– Xo‘jayin, qotil behush, – Kaltaoyoq boshini egib Xo‘jayinga xabar berdi.
Xo‘jayin Roqibni tepib, chalqancha ag‘darib yuziga qaradi.
Uzun sochlar mahbusning yuzini to‘sgandi.
– Ichkariga kirit.
Kaltaoyoq Roqibni sudrab Xo‘jayinning xonasiga olib kirdi. So‘ng amr kutib mo‘ltiradi:
– Sen chiq. Chaqirsam, kir.
– Bosh ustiga, Xo‘jayin.
Kaltaoyoq chiqdi. Xo‘jayinning xonasi keng, ammo behasham edi. Devorga taqab o‘tirish uchun tosh kursilar terilgan, yerdan ikki qarich yuqorida esa Xo‘jayin uchun o‘rin bor. Devorga oybolta, bir necha tur qilich, yoy va nayzalar osilgan. Kirishning chap tomonida devor o‘yib tokcha yasalgandi, tokchada pishirilgan go‘sht, yana bir qancha taomlar, mevalar ko‘zga tashlanadi. Xo‘jayin tokchadagi sopol ko‘zani olib, Roqibning boshiga keldi. Mahbusning yuziga ko‘zadan biroz suv to‘kdi. So‘ng jildiratib suv quya boshladi.
Roqib og‘zi, burniga suv kirgach, hushiga keldi. Suv muzday edi, tanasiga biroz yengillik berdi.
Yigit shoshib turmoqchi edi, og‘riqdan g‘ayriixtiyoriy ingradi. Dumbasi kesilib, bir parchasi osilib qolganday edi. A’zoyi badani g‘ijimlangan kabi qaqshardi.
Qarshisidagi odam hamdard kabi qarab tursa-da, bu turqda zulmning sovuq nafasi ufurardi. O‘likning ko‘zidek yiltirayotgan ko‘z, yalpaygan burun, do‘rdaygan lab, keng yelka, pakana bo‘y bir qarashda manfur, bir qarashda mudhish edi.
– Tura olasanmi, Roqib?
Qiziq, ovoz favqulodda g‘amxo‘r yangradi.
Roqib qiynalib oyoqqa qalqdi. Ammo boshi aylandi. O‘qchidi. Tomog‘idan qon ta’mi keldi.
– Istasang, o‘tirib ol, istasang, turaver. Ammo sen bilan gaplashadigan gapimiz ko‘p.
Roqib kishanni shildiratib tosh kursilardan biriga yetib borib, asta o‘tirdi. Qiymalangan orqa bilan o‘tirish azobli bo‘lsa-da, yigitga tik turishdan ko‘ra shu huzurli edi.
– Nega seni qamashdi, Roqib?
Yigit savol beruvchiga qaradi. Sinchiklab qaradi. U qarshisidagi odam uning zindonga tashlanish sababini bilmasligi mumkin emasligini aniq anglardi. Bu savol, shubhasiz, bir mazax yoxud tahqirdan, yoxud bir kizbdan belgi edi.
– Bilmadim, – dedi Roqib horg‘in.
Xo‘jayin tokchaga borib, xanjarini qindan sug‘urdi, pishirilgan go‘shtdan bir parcha kesib, xanjarning uchiga qadab, Roqibga qaradi:
– Yeysanmi?
Roqib Xo‘jayinning muddaosini bila olmayotgandi. Bu taklif, suhbatning bu uslubidan qandaydir xatar shabadasini his etdi:
– Yo‘q.
Xo‘jayin go‘sht bo‘lagini og‘ziga solib, chaynay boshladi:
– Mayli. Zindon zindon-ku, zo‘r oshpazim bor. Faqat menga ovqat pishiradi. Sen esa rad etding, – Xo‘jayin tokchadagi boshqa ne’matlardan shoshmay, navbati bilan totinib, gapda davom etdi.
– Roqib, agar mening savollarimga to‘liq, to‘g‘ri javob bersang, bu zindon senga yaxshi makonga aylanadi. Ona suti og‘zidan ketmagan, desam, Shabko‘rni bo‘g‘izlab qo‘yibsan. Mayli, bu boshqa masala. Aytgancha, yaralaring og‘rimayaptimi?
Roqib indamadi.
– Soqchilarim ham vahshiy. Mahbuslarim ham vahshiy. Seni yomon urishibdi. Tabibimni chaqiraymi? Jarohatlaringga qarab qo‘yadi.
– Kerak emas, – dedi Roqib.
– Adashasan, kerak, – dedi Xo‘jayin qat’iy. – Yarani o‘z holida qoldirsang, yiringlaydi, qurtlaydi, chiriydi. Tirik odam qurtlab, chirib ketsa, bu juda yoqimsiz-da. Sen esa, tabib kerakmas, deysan. Ovqat yemayman, deysan. Menga qara, ayol bilan bo‘lganmisan? Yo‘q?! Hamma savolimga yo‘q, deysan. Biror narsa bormi, axir? Xa-xa-xa. Eng ashaddiy kallakesarimning qotili turmug‘i turmagan bola bo‘lsa-ya! Ajab dunyo! Roqib, menga qara, ikki yil, uzog‘i ikki yilda ayol xohlab qolasan. Men senga jononlarni topib beraman. Ishonasanmi? Zindonda yashab, ko‘chadagi zodagondan ko‘proq imkoniyatlaring bo‘ladi. Senda kelajak bor. Nega indamaysan? Tilingni yutganmisan?
– Menga hech narsa kerak emas...
– Gaplarimni o‘ylab ko‘r! Juda shoshqaloq ekansan!
– Men rostan ham, nega qamalganimni bilmayman...
– Bilishing shart emas.
– Otamni o‘ldirishdi...
– Xo‘sh?
– Onamni qamashdi...
– Nega?
– Bilmayman...
– Bilmaysanmi? – Xo‘jayin Roqibning peshonasiga keldi. – Bilishing shart emas! Yana aytaman: bilishing shart emas! – qo‘qqisdan nimanidir eslagandek Xo‘jayin boshqa savol berdi. – Yoki onang senga u-bu narsa dedimi? Masalan, Muso yoki Horun haqida?
Roqib Xo‘jayinga talmovsirab qaradi:
– Kim Muso? Horun-chi?
Xo‘jayin Roqibning aldamayotganini bilish uchunmikin, uning yuziga qattiq tikildi. So‘ng xotirjam bo‘lgandek dedi:
– Ha, yaxshi. Onang hech narsa aytmadimi, demak, bilishing shart tugul, nega zindonga tushganingni bilishing mumkin emas. Bu taqiqlangan! Sen zindondagi hayotni o‘yla, bola! Umrbod zindonda senga jannat yaratib beraman, buning uchun sendan bir narsanigina so‘rayman. Agar aytganimga rozi bo‘lsang, Shabko‘rni o‘ldirganingni ham kechiraman.
– Shabko‘rning o‘zi menga tashlandi.
– Bu menga qiziq emas. U o‘lgan! Sen o‘ldirgansan! Senga tashlangan bo‘lsa, menga aytishing kerak edi. Men orani ajrim qilardim. Sen muammoni o‘zim hal qilaman deb, qamoq qoidasini buzgansan!
Roqib lanj bo‘la boshladi. Xo‘jayinning ezmaligi ko‘nglini aynitdi.
– Va, – Xo‘jayin ezuvchi ohangda yana davom etdi. – Va Shabko‘rni o‘ldirding! Buning uchun seni osish kerak.
Roqib jim o‘tiraverdi.
– Ammo sen menga bo‘ysunsang, aytganimni qilsang, zindon sen uchun jazo emas, mukofotga aylanishi mumkin.
Roqib va nihoyat, Xo‘jayin kutgan savolni berdi:
– Nima qilishim kerak?
– Qoyil! Buni ertaroq so‘rashing kerak edi. Seni bir chol kutib oldi. Himoya qilyapti. O‘shanga yaqinroq bo‘l. Nima desa, menga aytganini yetkazib tur. Bo‘ldi. Ishing besh! Kelishdikmi?
Roqib aytajak javobi hamsuhbatiga mutlaqo yoqmasligini bilib, dedi:
– Yo‘q. Men bu ishni qilmayman.
Xo‘jayin tarsaki yegan odamday baqrayib qoldi. Tishlari g‘ijirladi.
– Sen it yaxshilikni bilmas ekansan. Bu yerni Vahshiylar zindoni deyishadi. Itvachcha!
Xo‘jayin quturib ketdi, u yosh bolaga shuncha ovora bo‘lgani va bu qadar bezbetlik ila yo‘q degan javob berilishi unda cheksiz tahqirlanish hissini uyg‘otdi.
Yugurib kelib, Roqibning ko‘kragiga tepdi. Mahbus “hiq” dediyu, oldiga munkib, behush yiqildi.
Xo‘jayin uni o‘ldirishni istardi, biroq o‘z soqchilari oldida kuchini bir o‘smirga ko‘rsatdi, degan gapga qolishni istamasdi, shuning uchun kuch bilan g‘azabini bosdi, borib eshikni ochdi. Narigi xonada kaltaoyoq rostlandi:
– Buyuring, Xo‘jayin!
– Anavi itni olib chiq! Qattiq uribsan, yana hushidan ketdi.
... Zindonning qopqog‘i ochildi. Mahbuslar tepaga qarashdi. Tuynukdan arqon bilan bog‘langan qop tusha boshladi. Qariya nimanidir sezgandek, qopning yerga tushishini kutib turdi. Qop yerga tushishi bilan ichini ochdi: Roqib yuzi momataloq, kiyimlari qon bo‘lib, ikki bukilib yotardi.
– Roqib! Roqib! – Qariya yigitni avaylab qopdan chiqara boshladi. Tuynukdan esa soqchilardan biri baqirdi:
– Qopni tezroq bo‘shat! Tepaga chiqarib yubor!
Qariya Roqibni ehtiyotlab somonni qalinlashtirgan o‘ringa yotqizdi. Yana uch-to‘rt mahbus yordamlashgani yetib keldi.
Qariya Roqibning kiyimini yechish imkoni yo‘qligi uchun sekin yirtib oldi. Roqibning ko‘kragida etik izi bor edi. Qovurg‘alari ko‘kimtir tusga kirgan.
Yigitni yonboshlatishdi: orqasi taram-taram qon. Qariya Roqibning ishtonini sal tushirdi: dumbasi tilib tashlangandek edi, qon sizayotgan edi.
– Yashamaydi, – dedi mahbuslardan biri. U quruq yog‘ochdek ozg‘in edi. Iyagida uch-to‘rtta uzun tuki bor edi. – Bolani ado qilishibdi.
Qariya unga shahd bilan burildi:
– Umrni berguvchi Alloh! Alloh xohlasa, yashaydi!
Bu gapni eshitgan mahbuslar cho‘chib ketishdi:
– Hoy chol, yana Alloh deysanmi! Bu zindonda bu so‘zni aytish mumkin emas!
Qariya ishingni qil degandek o‘girildi-yu, Roqibning jarohatlarini avaylab yuva boshladi. Yuvarkan, pichirlardi:
“Olamlarning Robbisi bo‘lgan yagona Alloh! Sen Ibrohim, Yoqub, Yusuf, Muso va Horun payg‘ambarlarning Ilohisan! Senga iymon keltirdim! Sen yuborgan Tavrotga iymon keltirdim va ergashdim. Bandang Roqibga shifo ber!”
        </item>
        <item>
... Saqif G‘oba bu gapni aynan kohin Astinosdan kutmagan edi.
– Kohin hazratlari, siz uch yuz oltmishta ilohimizni rad etmoqchimisiz? Bu ilohlarni topish, ularni nomlash, odamlar e’tiqodini qozonish uchun sizning ajdodlaringiz qancha aziyat chekdilar! – hokim bo‘g‘riqib ketdi.
Astinos qo‘lida bir xilda kesilgan taxta sahifalarni ko‘tarib fikrini tushuntirishga oshiqdi:
– Hokim janoblari, Muso o‘z ilohidan keltirgan kitob juda mukammal, deyapman, xolos. Bu kitobda butun koinotni yakka bir iloh yaratganligi isbotlangan. O‘sha ilohga ibodat qilishga majburligimiz aytilgan...
– Majburmiz?! O‘ylab gapiryapsizmi, kohin! – g‘azab bilan hayqirdi hokim. – Siz majburdirsiz, men majbur emasman! Men o‘z ilohlarimdan voz kechmayman. Ularga ota-bobolarim sig‘inib keldilar. Bu ilohlar yordamida saltanatga erishdim. Qudratga keldim. Endi shuncha hokimiyatni Musoning kitobiga ishonib, yakka ilohga topshiraymi?
– Zinhor, hokim janoblari, zinhor! – Kohin shoshib qoldi. – Fikrimni anglata olmadim, chog‘i. Muso odamlarga o‘qitgan bu kitob juda xavfli. Podshohimiz Jolut uni ta’qiqlab to‘g‘ri qilganlar. Aks holda, bu kitob bizni yo‘ldan ozdiradi.
– Shunday. Shuning uchun, ulug‘ podshohimiz bu masalada bir qancha reja tuzgan. Yaqinda Musoning hamma izdoshlarini tig‘dan o‘tkazamiz – Bobil hukmdori Namrud, fir’avn Ramzes boshlagan, ammo oxiriga yetkazmagan bir ishni podshohimiz Jolut tugallaydi.
– Xudolarimiz qo‘llasin!
Saqif G‘oba o‘z gapidan o‘zi zavqlanib o‘rnidan turib, qasrining eng muhtasham xonasi bo‘ylab jo‘shib yura boshladi:
– Musoning izdoshlari o‘lgach, podshohimiz Jolutning xudo ekanligi tasdiqlanadi. U kishi uch yuz oltmish birinchi, ya’ni rahbar xudo bo‘lish arafasida turibdi.
– Shunday! Shunday!
– Podshohimiz Musoning barcha izdoshlarini qama, uning Shamuil degan o‘rinbosarining boshini uzgan kunim hammasini bitta maydonda yoqaman, dedi.
Kohin tinimsiz Saqif G‘obaning gapini ma’qullasa-da, uning ichidagi tiyib bo‘lmas xavotir yuzida ham ko‘rinardi.
– Hazrat, bu uzun reja. Musoning izidan yurganlarni butkul yo‘q qilish bilan qirq yildan buyon mashg‘ulmiz. Biroq aytarli natija ko‘rmadik. Biz ularning sonini har yili hisoblaymiz. Qatl etamiz, qamaymiz, biroq ularning adadi kamaymaydi. Qatag‘on va qatl maqsadga erishmog‘imizda yetarli bo‘lmayapti.
– Ramzes ikkinchining davrida Yahudo qavmining o‘g‘illari so‘yilardi, qizlari qoldirilardi, hokim janoblari, – dedi kohin. – Muso ularni osmondan vahiy olib kelyapman, deb ishontirdi. Yoqub bolalari unga ergashdi. Bu ular ustida zulmni ko‘paytirdi, xolos. Muso bu qavmni akasi Horun bilan qirq yillab tarbiyaladi. Qullikda himmatni unutgan, pastkashlik, osiylik va kizbni odat etgan bu qavmning o‘nglanishiga ishonmaganlar ko‘p edi. Biroq ishning oxirida ular hammadan afzal bo‘ldi.
– Bu bilan nima demoqchisiz, hazrat? – hokimning ensasi
qotdi.
– Demoqchimanki, bu qavm bilan kurashmoqda ehtiyot lozim. Yillab bir marra uchun kurashamiz. Ammo yo‘lning oxirida biz yutqazamiz. Ulardan olib qo‘yganlarimiz ortig‘i ila ularda qolganini ko‘ramiz.
Hokim asabiylashib, o‘rnidan turdi. Shu qadar asabiylashdiki, barmoqlari titradi.
– Shuncha kurashlaring bekor, baribir mag‘lub bo‘lasan, deyapsizmi?
– Tog‘lar xudosi bilan qasam, zinhor! Meni yanglish tushundingiz, janob hokim! – shoshib ovozini ko‘tarib yubordi Kohin. – Jamiki xudolar ularni yer bilan yakson qilsin! Ularning yakka xudo bizning uch yuz oltmish xudomizga bas kela olarmidi?
Bu gap Saqif G‘obaga ancha ma’qul keldi.
– Bu gapingiz to‘g‘ri, hazrat, – dedi hovuridan tushib. – Siz Yahudo bolalarini faqat maqtadingiz. Ularning qalbida bizning yo‘lga muhabbat borligini ham unutmang!
– Unutib bo‘larkanmi! – dedi Kohin.
– Muso bu ahmoqlarni fir’avndan qanday qutqargani yodingizdami? Dengizning ichidan olib o‘tdi, deyishadi. Biroq Muso o‘z xudosi bilan gaplashgani toqqa ketdi. O‘ttiz kunda kelaman, deb, qirq kun qolib ketdi. Shunda bular nima ish qildi? Hatto, Musoning akasi ham biror narsani eplolmadi!
– Ularning qilgan bu ishi – bizning g‘alabamizdan darak! – dedi ishonch bilan Kohin.
– Aynan to‘g‘ri! Buzoqning haykalini yasab, unga ibodat qilishdi! Qanday ham yaxshi ish bo‘ldi bu! Osmondagi yakka xudosini qo‘yib, buzoqqa topingan bu qavm, albatta, bizning mulk bo‘ladi! Va bo‘ldi ham!
– U holda, xavotirga o‘rin yo‘q, hokim janoblari! – uni quvvatladi Kohin.
– Bu borada podshohimiz Jolut menga suyanadi. Rejaning bir qismi shuki, Muso izdoshlarining ichidan yana buzoqparastlarni topishimiz kerak. Ular o‘z xudosining yoniga bir sherikni qo‘ysalar, bas, kuchlari qirqiladi!
– Shubhasiz, saltanatni ikki podshoh boshqarsa, xalq parokanda va xor bo‘lgani kabi, – dedi Kohin.
– Ha. Bu ishni siz qilasiz, hazrat. Xudolar bilan bamaslahat bir ish qilasiz.
– Bajonudil! Ishimning tartibi qanday? – qiziqdi Kohin.
– Nima uchun Muso keltirgan kitobni o‘qidingiz, bilasizmi?
– Shubhasiz, bilaman. Dushmanning zaif yerini shu kitobdan topish uchun o‘qidim.
– Topdingizmi?
– Kitob mukammal. Undan bir xato topmadim. Holbuki, men Navuxodonasar mixxatlarini, Hammurapi qonunlarini, fir’avnlarning yilnomalarini o‘qiganman. Har qanday kitobdagi yolg‘onni, zaiflikni uning yozilish uslubidan bilaman. Musoning Kitobida esa bir yolg‘on topolmadim...
– Juda tez yengilasiz, bu yomon, – hokim yana biroz qizishdi. – Unda kitobni yolg‘on bilan boyiting!
– Ya’ni... – Kohin hokimning asl maqsadini tushunmay qoldi.
– Tavrotning ba’zi oyatlarini olib tashlab, o‘rniga o‘zingiz yozing! Yoza olmasangiz, qadim mixxatlardan ko‘chiring, xullas, Tavrotni o‘zimizga moslang!
Astinos bu talabni, hatto, tushida ham tasavvur qilmas edi. Endi chindan qo‘rqib ketdi. Tavrotning ortidagi Buyuk Jaloliyatni u his qila boshlagan edi. Har qanday ishni gunoh emas, deb hisoblasa ham, Tavrotni o‘zgartirishni to‘g‘ri ish, deya olmasdi. U Tavrotni Musoga bergan xudo uni o‘zgartirgan odamni ayovsiz jazolashiga ishonib bo‘lgandi. Shuning uchun, nafasini yutib, jim turib qoldi.
– Nega jimsiz? Yo bo‘yin tovlaysizmi? – hokim tahdidli savol berdi.
– Bo‘yin tovlamayman, hokim janoblari! – deb yubordi Kohin rangi bo‘zarib. – Ammo Tavrotni o‘qigan odam men yozgan oyat va asl oyatni tezda farqlab oladi... Chunki bu Kitobning uslubida yozish insonning qo‘lidan kelmaydi...
Saqif G‘obaning taxtiga bir shohona qilich suyab qo‘yilgandi. Hokim Kohinning bu javobidan qoniqmadi, ammo boyagidek qizishmadi, borib qilichni oldi, qinidan chiqardi. O‘ynatdi. Va Kohinga savol berdi:
– Sizning ishingiz nimadan iborat, hazrat?
– Xalqning dodini xudolarga yetkazish...
– Bizning dodimiz-chi? Hokimlar, hukmdorlarning dodi qayerda qoladi? Shu ahmoq xalqni boqish uchun, dushmanlardan qo‘riqlash uchun qon to‘kyapmiz, qon yutyapmiz, to‘g‘rimi?
– Ming marta to‘g‘ri.
– Ibodatxonangizga o‘ljalarning sarasini beryapmiz, to‘g‘rimi?
– To‘ppa-to‘g‘ri!
– Ibodatxona yerto‘lalarini oltinga to‘ldirib oldingiz, to‘g‘rimi?
– Ha...
– O‘ziga o‘zi aljiraydigan, badaniga echkining qonini surib, sasib yuradigan xudojo‘ylaringizni kimning hisobidan boqyapsiz?
– Hokimiyat hisobidan...
– Hokimiyat? Qanday hokimiyat? Men hokimiyatman! Mening hisobimdan badbo‘y va tentak xudojo‘ylaringizni boqyapsiz!
– Bilaman...
– Ibodatxonangizni to‘ldirib turgan tosh sanamlaringiz siz uchun urush qilsa, bo‘lmaydimi? O‘shalar sizlarga ovqat bersin! Hozir boshingizni chopsam, anavi eng baland haykalingiz, oti nima edi? O‘sha kelib sizni himoya qilsin!
– U tosh haykal...
– Xudo emasmi o‘sha tosh haykal?
– Xudo, albatta...
– Nega unda qo‘lidan bir ish kelmaydi?
– Tosh haykallar xudolarning siymosi... Xudolar boshqa joyda yashaydilar...
– Xudolar o‘z siymosini hamma bandalariga ko‘rsataversa, qadri ham yo‘q ekan-da!
– Unday demang, hokim janoblari... Shak keltiryapsiz... – Kohinning ovozi shu nuqtada yig‘lamsirash aralash titrab chiqdi.
– Shak keltirmayapman, hazrat, – dedi bezrayib hokim. – O‘sha xudolaringiz xudo bo‘lsa, biz ham xudo bo‘lishimiz kerak. Ayniqsa, podshohimiz Jolut xudolikka haqli! Chunki u sizlarni ham, xudolaringizni ham boqyapti, qo‘riqlayapti!
– Albatta, albatta.
– Men ham Jolutdan keyingi kichik xudoman. Shuning uchun, amrimizni bajaring: Tavrotni o‘zgartiring, hazrat! Har bir oyatidagi biror so‘zni o‘zgartiring!
Kohin rangi oqargan ko‘yi orqaga tislandi:
– Aytganingizdek bo‘ladi, hokim janoblari...
Kohin saroyni parishonhol tark etdi. Saqif G‘oba o‘z ishidan juda huzurlandi. Kohinni qay tariqa yer bilan yakson qilganini eslab, iljaydi.
“Mana shu qudrat, deyiladi!”
O‘zidan o‘zi qoniqdi. Kimdir qulog‘i tagida shivirlab, uni yanada to‘lqinlantirdi:
“Sen chinakam xudosan! Hatto, kohinni lol qilding!”
Saqif G‘oba bu gapni ma’qullab bosh silkidi.
U bu ovozni o‘z xojasi Muassarni Jolutga tutib berganidan buyon aniq eshitib kelmoqda. Dastavval, bu ovozni bir xayol deb o‘ylagan G‘oba keyinchalik ovozni haqiqatan eshitayotganini idrok etdi. Ovoz egasini ko‘rishga qanchalik urinmasin, buni uddalay olmadi. Bir kuni ovoz egasidan ismini so‘radi. Bir necha marta so‘rayvergach, ovoz: “Quvilib, o‘z haqqini talab qilayotgan bir buyukman”, – deb javob berdi.
G‘oba hayron bo‘lib, “Unda sening isming Quvilganmi?” – dedi.
“Hozircha Quvilgan”, – dedi-yu, ovoz bu masalada boshqa gapirmadi.
G‘oba ham u bilan ortiq qiziqmadi. Eng muhimi,  Quvilgan uni ko‘p maqtardi, ayniqsa, Muso va uning izdoshlariga qarshi kurashishga chorlardi. Aynan u Ashianing qochganini aytdi, Ashia va uning bolasiga jazo berishni so‘radi.
“Zindonda bolani, cho‘chqaxonada ayolni zo‘rlashni buyur!” – deb o‘rgatdi. G‘oba Quvilganning aytganini qildi.
Tavrotni o‘zgartirish ham Quvilgannig g‘oyasi edi. G‘oba Quvilganning har maslahati uni kuchga to‘ldirayotganiga ishonardi.
Hozir ham Quvilgan G‘obani to‘xtovsiz olqishlab, uni qanotsiz uchirayotgandi. G‘oba o‘zi eshitayotgan bu ovoz tashqaridanmi, yo miyasining ichidanmi, qayerdan kelayotganini idrok eta olmasdi. Bu uni ko‘p qiziqtirmasdi ham.
Quvilgan G‘obani ne qadar maqtasa, shu qadar qo‘rqitardi. Bu qo‘rquv oxiri ko‘rinmaydigan zulmatdan iborat bo‘lardi. Quvilgan G‘obaning miyasida: “Agar aytganimni bajarmasang, ana shu tubsizlikka cho‘kasan!” – derdi.
G‘oba bu tubsizlikdan qochardi, shuning uchun saroyni hashamatga to‘ldirdi, devorlarga o‘z kuch-qudratini aks ettiruvchi suratlar chizdirdi, shoirlarga o‘zi haqida madhiya, dostonlar yozdirdi, saroyda juda katta bazmlar uyushtirardi, rango-rang kiyimlar kiyardi,  raqqosalarni ko‘paytirardi, bu narsalar qurshovida go‘yo o‘zini falaklarda uchganday sezardi, bu narsalarni yo‘qotsa, halok bo‘ladigandek dahshatga tushardi. O‘sha dahshatdan qutulish uchun o‘zini yana shovqin ichiga urardi. Aslida, bu narsalarning hammasi Quvilganning yo‘rig‘i edi.
Tasmin kirdi.
– Hokim janoblari, zindonboshi kirishga izn so‘rayapti.
– Chaqir!
G‘oba bolaning taqdiriga qiziqayotgandi. Zindonboshi kirdi.
– Gapir. Buyrug‘imni bajardingmi? – dedi G‘oba.
– Ma’zur ko‘rgaysiz, – zindonboshi tiz cho‘kdi. “Yer o‘pishni ham joriy qilishim kerak”, – deb o‘yladi G‘oba. Uni tiz cho‘kish qoniqtirmasdi. Biroq yer o‘pish Jolutning huzuridagi maxsus ta’zim, boshqalar buni talab qila olmaydi.
– Nima bo‘ldi?
– Bola chayir ekan. Yollagan odamimni o‘ldirib qo‘ydi.
“Ahmoq! Bir ishni eplolmaydi bular, – ichida ensasi qotdi G‘obaning. – Bolani shu holda qoldirsammikin? Nimasidan xavfsirayman? Shu qadar ezganim hozircha kifoya. Undan yana boshqa maqsadlarda foydalansam bo‘lar, balki... Qolaversa, erta tongda podshoh huzuriga otlanishim kerak”.
– Aqllaring yo‘q, – G‘oba qoshini chimirdi. – Bolani o‘z holiga qo‘y. Zindonda u kim bilan yaqin bo‘lyapti?
– Musoning jangchilaridan bo‘lgan chol uni himoya qilyapti.
Bu xabar G‘obaga yoqmadi.
– Qaysi chol?
– Baytil Maqdis jangida Muso lashkarida qatnashgan. O‘shanda bu chol olti yosh bo‘lgan. Podshohimiz Jolut amri bilan Musoning jangchilari asir olinganda, qatl etilganda, tuzoqqa tushirilgan. Yigirma besh yilki, zindonda.
Saqif G‘oba o‘yga cho‘mdi. Quvilganning ovozi miyasining ichida jaranglab ketdi: “Ikkalovini shu holda qoldir. Qatl oson ish. Ularni xorlamoq kerak. Tahqirlash shart. Irodasi sinsin. Zor yig‘lasin. Musoga ergashganlaridan nadomat cheksinlar! Toki, boshqalar ham Musoga tobe bo‘lishning oqibatini ko‘rsin! Hozir cholga ham, bolaga nafas rostlash imkonini ber! Ular o‘zlarini erkin sezishlari bilan boshlariga musibat yog‘dirasan!”
G‘oba iljayib qo‘ydi. Zindonboshining ko‘zlari yerda edi, u shuning uchun bu iljayishni ko‘rmadi. Ko‘rganda edi, o‘z xojasining nigohidagi vahshatdan u ham cho‘chib ketardi. Tasmin esa G‘obaning doimiy hamrohi. Uning bilgani shuki, xojasidan nega iljaydi, nega qayg‘uda – so‘ramaslik kerak. Chunki G‘obaning bir olami bor. U olam juda qorong‘u, unda hech narsa ko‘rinmaydi.
– Zindonboshi, jo‘na! U ikkisi haqida hukmimni kut.
Zindonboshi uch marta yukinib, orqasi bilan yurib chiqib ketdi.
– Tasmin, ayolning taqdiri nima bo‘ldi? – so‘radi hokim.
– U esdan og‘ibdi, janobim. Cho‘chqalar ichiga kirib ketdi. Cho‘chqalarni boqyapti, ular bilan gaplashyapti. Yig‘laydi. Butun ustidan cho‘chqa axlati va peshobini to‘kyapti. Ba’zida cho‘chqalarning balchig‘i ichida yuryapti. Unga yaqinlashib bo‘lmayapti. Juda ham sasib ketdi, – dedi Tasmin.
G‘oba mamnun bo‘ldi.
– Ayla qishlog‘ida yashagan Yahudo bolalaridan bir guruhini maymunga aylanib ketgan, deyishadi. Bularda hayvonga aylanish odati bor ekan-da. Uni ham qo‘y. Tayyorgarlik tugadimi?
– Tugadi, janobim. Besh ming kishilik lashkar podshohimiz Jolut huzuriga sizning ortingizdan borishga shay!
        </item>
        <item>
Cho‘chqaxonaga cho‘chqaboqar o‘laroq yuborilarkan, Ashianing qalbida jannatga ketayotgandek bir tuyg‘u bor edi. U Robbisidan dushmanlar hujumidan saqlanmoq uchun mustahkam bir qo‘rg‘on so‘rayotgan edi. Larzaga tushgan qalbi chaqmoq urib parchalagan toshdek parchalandi. Bu tosh qa’ridan go‘yo hayot suvi otildi. Qafasda ketarkan, ko‘zidan yosh duvillardi. Tizzasini ko‘ksiga bosib o‘tirarkan, kirlangan, loylangan sochlari uning yuzini, vujudini bir parda kabi yopdi. Unga boqqanlar bir alvastini ko‘rgandek seskandilar. Holbuki, bu vujud ichidagi ruh Robbisiga tavba qilar edi.
Ashia cho‘chqaxona uning uchun bir iffat qal’asi bo‘lishiga amin edi. Zohirini jirkanchlik ila qoplab, bu jirkanchlik ichida nomusini, iymonini saqlamoqni qasd etdi.
Ashia butkul olamdan uzildi. U mansubi bo‘lgan haqiqat olamini tuyqus idrok etayotgandi. O‘tmishi bu musibat shamolida g‘ubordek ko‘tarilib, ongini qamradi. Ko‘z o‘ngida butun hayoti tirildi.
Bobosi Muassar hokim edi. Otasi Aslam hokimga bir voris edi. Ular Musoning tobelari edilar. Uylarida Tavrot o‘qilardi. Muassarning maslahatchisi Ustoz ularga Tavrotdan ta’lim berardi.
– Olamlarni yaratgan Zot yolg‘iz Allohdir! Faqat U ibodatga loyiqdir! Muso uning bandasi va payg‘ambaridir! – bu so‘zlarni Ustoz har kuni har suhbatning avvalida takrorlardi. – Allohdan qo‘rqing! Biz oxiri zamon payg‘ambari, Allohning so‘nggi elchisi, barcha nabiylarning sultoni Ahmadga iymon keltiramiz. U insoniyat xaloskoridir. U Yer yuzida eng buyuk adolatni o‘rnatadi! Biling, Tavrot bizga shuni ta’lim berdi!
Ashia yosh qizaloq edi. Shahar zodagonlarining bolalari bilan Ustozning bu darslarini yod olishardi.
Ashialar tug‘ilganda hayot munavvar edi. Ular bu kalimalar ma’nosini bilmasdilar. Ular bu kalimalarga hali ehtiyoj sezmasdilar, zotan, hayotni tanimagan go‘dak so‘zlarning qudratini qaydan bilsin! Ular, hozircha, ota-ona, non-u suv so‘zining kuchini  yaxshi bilishardi, xolos.
Ashia ulg‘ayish yoshlarida, o‘smirlik yillarida, ko‘zguga qarab, husni ila faxrlana boshlagan vaqtlarida o‘z shahrida sodir bo‘layotgan ko‘p o‘zgarishlarni idrok etganini yaxshi eslaydi.
Ustoz odamlarni ko‘chalarda, ularning saroyi oldida, maydonda to‘plab, baland ovozda gapirardi.
– Ey odamlar! O‘tmishingizni unutmang! – der edi u ko‘pincha. Ashia dugonalari bilan hokimning erka nevarasi o‘laroq bozorga, karvonsaroylarga o‘ziga zeb-ziynat olgani ketayotganda Ustozning kuyib-pishayotganini ko‘rib, bu va’zlarni qiziqish ila tinglardi. Ochig‘i, va’zlar juda yoqimli edi-yu, qizaloq uni ertak eshitgandek eshitardi. Ustozning gaplari uni qanchalik mutaassir etmasin, biror qonundek qabul qilmasdi. Bu faqat Ashiaga emas, hamma odamlarga xos edi. Ular Ustozni zerikkanda tinglashardi. Ustozning gapidan juda ta’sirlanishsa, “Haqni aytdi! Nutqi go‘zal! Ilmi teran!” – deb maqtashardi-yu, o‘z ishlaridan qolmasdilar. Go‘yo Ustoz ularni zavqlantirish uchun so‘ylayotgandek, holbuki, unday emasdi. Ustoz yonib gapirarkan, o‘z nutqini tugatib, yo‘l chetida yig‘lab o‘tirardi. Ko‘pchilik, ayniqsa, zodagonlar unga sadaqa qilishni xush ko‘rishardi. Ustozning poyini boylik bilan to‘ldirishardi. U esa battar ho‘ngrardi, keyin tinchlanib, faqat hiqillardi. So‘ng yana o‘rnidan turib hayqirardi:
– Ey odamlar! O‘tmishingizni unutmang! O‘tmishni unutmoqdasiz! Xorlik sari ketyapsiz! Ey odamlar! Allohdan qo‘rqing! Sizlar Odam va Havvodan tarqaldingiz. Ibrohimning ikki o‘g‘li bor edi. Biri Ismoil, biri Is’hoq. Siz Is’hoqning zurriyodisiz. Yoqub Is’hoqning nasli edi. Yoqubni Isroil derdilar. Isroilning o‘n ikki o‘g‘li sizlarning otalaringizdir! Ey odamlar! Yoqub o‘ldi. Sizlarga Yusuf, so‘ng Yahudo bosh bo‘ldi. O‘tmishni unutmang! Qibtiylardan fir’avn Ramzes boshingizga ne kunlarni soldi! Erlarni qul, xotinlarni cho‘ri qildi. O‘g‘il chaqaloqlarimizni so‘ydi, qizlarni tirik saqladi! Ey odamlar! O‘tmishni unutmang! Muso tug‘ildi! U Allohning payg‘ambari edi. U fir’avn xonadonida ulg‘aydi. Vaqt yetib, akasi Horun ila fir’avnni hidoyatga chaqirdi. Fir’avn kofir bo‘ldi. Musoni quvdi. Muso Yahudo bolalari ila qochdi. Yahudo bolalari! Bobolaringizning jinoyatlari yodingizdami? Hayhot! Tavrotda Alloh buyurdiki, yakka Allohga ibodat eting! Ota-onangga yaxshilik qil! Qarindoshga, yetimga, miskinlarga yaxshilik qil! Odamlarga go‘zal so‘zla! Namozni qoyim qil! Zakot ber! Bir-biringizni o‘ldirmang, o‘zaro qasdlashmang! Biringiz ikkinchingizni o‘z yurtidan quvib chiqarmasin! Ming nadomatlar bo‘lsin! Ey odamlar, sho‘ringiz quriyapti! Siz bugun nima ish qilyapsiz! Allohga ibodat qilmayapsiz, unga sherik topyapsiz. Ota-onani qarovsiz tashladingiz. Qarindoshlar ila aloqani uzdingiz. Yetimlarga zulm etyapsiz. Miskinlarni unutdingiz. Odamlarni haqoratlaysiz. Namoz o‘qimaysiz. Zakot bermaysiz. Biringiz boshqangizni boylik talashib o‘ldirasiz, biringiz ikkinchingizni o‘lkangizdan, Vatandan quvib chiqarasiz, ularga azob berish uchun boshqangiz uning sirlarini sotasiz, boshqangiz uni azoblaysiz, dushmanga asir tushsa, tovon to‘lab qutqarasiz, buni mehr deb, butun olamga ko‘z-ko‘zlab maqtanasiz! Aslida, ularni quvib solgan o‘zingiz edingiz. Azoblagan o‘zingiz edingiz. Bu ishingiz qanday behayolik bo‘ldi! Tavrotni Allohning kalomi deysiz, ammo yarmiga amal qilasiz, yarmini esa mensimaysiz. Siz Allohning so‘zini o‘yin qilyapsizmi? Allohning so‘zini masxara qilyapsizmi? Hayhot! Dodu faryod! Bu ishlaringiz uchun bu dunyoda sharmanda bo‘lamiz! Oxiratda jahannamda yonamiz! Esingizni yig‘ing! Gunohni to‘xtating! Allohning yo‘liga o‘ting! Allohning payg‘ambariga, Uning Kitobiga ergashinglar!
Ustoz shu so‘zlarni bor ovozi ila aytardi. Ko‘pchilik jim tinglardi. Biroq tinglab bo‘lib, odamlar o‘z yo‘lida ketaverardi: kimdir o‘g‘irlik qiladi, kimdir fohishaxonaga boradi, kimdir zulm qiladi.
Ustoz esa yana nola qilardi:
– Ey Isroil bolalari! Muso davrida Alloh ustimizga Tur tog‘ini olib kelganda, tog‘ning tagida qolmaylik deb, hamma ilohiy amrlarni qabul etdik. Bugun ilohiy amrlarga amal etmasak, holimizga maymunlar yig‘laydi...
Hokim Muassar tabiatan ko‘ngli bo‘sh odam edi. Uning bichilgan quli Saqif G‘oba hokimga ko‘p ta’sir o‘tkazardi. U Ustozni yoqtirmasdi. Saqif G‘oba Muassarga bir gapni benihoya ko‘p aytdi:
– Sohibim, qari Ustoz shahrimiz tinchini buzyapti. U qayerdagi vahima gaplarni tarqatyapti. Ko‘chada soatlab vaysaydi. Odamlar, natijada, sizning hokimiyatingizga shubha ila qarayapti. Ustoz hokimiyatni istayapti, shekilli. U Tavrot hukmini yetkazyapman, deb, ilm tarqatyapman deb, o‘rningizni egallashni istashi aniq.
Muassar bu gaplarga, dastavval, e’tibor bermadi. Biroq G‘oba o‘z ishidan to‘xtamadi. Muassar G‘obaning gapiga kirdi va Ustozni zindonga tashladi. Ashia Ustozni ko‘rgani tezda zindonga bordi. Zindon ichida Ustoz iztirob ichida shunday dedi:
– Qizim, shaharni gunohkor bosib ketdi.
Ashia ko‘zini katta-katta ochdi.
– Ustoz, – dedi u olib kelgan tugunini Ustozning oldiga qo‘yib. – Men sizning hamma gaplaringizga tushuna olmayman. Ammo to‘g‘ri so‘ylayotganingizga aminman.
Ustoz qayg‘u ila tabassum qildi.
– Vaqt keladi, hamma so‘zlarimni tushunasan. Sen to‘g‘ri so‘ylayotganimga pokiza qalbing ila aminsan, taqdir esa seni bu so‘zlar ustida yashatadi, qizalog‘im. Sen bu so‘zlarga suyanibgina, dunyo va oxiratda najot topish mumkinligini o‘z ko‘zlaring ila ko‘rasan. Chunki men bu so‘zlarni o‘ylab topib, keyin gapirmayapman. Bu Tavrotning ta’limi, Musoning o‘gitlaridir. Eshit, qizim. Biz Muso payg‘ambarning ummatimiz, so‘nggi payg‘ambar Ahmadning ummati emasmiz. Nega bunday deyapman, bilasanmi?
– Bilmayman, Ustoz, – yelkasini qisdi Ashia.
– Unda, bilib ol! – Ustoz qat’iy ta’kidladi. – Alloh bizga beriladigan jazoni aslo kechiktirmaydi. Muso yashagan zamonda gunohkorlar uylarining eshiklari ertalab o‘z egasi gunoh qilganini e’lon qilardi. Ya’ni eshikda “Falonchi mana bunday gunoh qildi” degan yozuv paydo bo‘lardi. Alloh munofiqlarning yuzini sarg‘aytirib yuborardi. Dengiz bo‘yida Ayla degan qishloq bor edi. O‘sha qishloqda bizdan bir qavm yashagan. Alloh ularga shanba kuni baliq tutishni ta’qiqladi. Bu bir sinov edi. Qavmimiz esa shanba kuni dengiz sohilida juda ko‘p baliq bo‘lishni bilib qolishgach, bir hovuz kavlashdi. Baliqlar shanba kuni hovuzga qamalib qolardi, yakshanbada esa uni aylaliklar oson tutishardi. Bu olamlar Robbisi Allohga hiyla edi. Alloh g‘azablanib, aynan shu qishloqda yashaydigan hammani xunuk, odamlar yoqtirmaydigan maymunlarga aylantirdi. Robbimizning jazosi kechikmadi. Tasavvur qilyapsanmi? Kechqurun odam bo‘lib uxlaysan, tongda maymun bo‘lib uyg‘onasan. Bu esa gunohlar uchun bir jazo ekanligini butun olam biladi. Bundan katta sharmandalik bormi?
Ashianing eti junjikdi. O‘zini, otasini, bobosini, qullarini, odamlarni maymun qiyofasida ko‘z o‘ngiga keltirib, qo‘rqib ketdi.
– Eshit, bolam, – Ustoz esa davom etdi. – Biz shunday ummatmiz: gunohimizga jazo kechikmaydi. Oxir zamon Ahmadning ummati esa doimo bir muhlat ustida bo‘ladi. Ular Allohning yo‘lida sobit va xolis turganlarida butun Yer yuziga hukm beradilar, nafs va shaytonga ergashganlarida butun Yer yuzining kofir qavmlari ularga hukm beradi. Bu ularga jazo ekanligini kamdan kam odam idrok etadi. Ammo ularda halok bo‘lishdan avval tavba qilish, yana izzatga erishmoq imkoni, bir muhlat bo‘ladi. Bizda-chi, Ashia? Unday emas! Biz yana haddimizdan oshdik! Xorlik juda yaqin. Qirq yil oldin oramizda Muso bor edi. Horun bor edi. Atigi qirq yilda biz ularning ta’limini unutdik. Allohning amrini teskari ushladik, to‘g‘ri ushlamadik. Yaqin-orada hammamiz xorlanamiz. Shuni Muassarga ayt! Esi borida etagini yopsin! Butun shahar Muso davridagidek, yig‘ilib Allohga tavba etsin! Alloh biror payg‘ambarni yuborib, bizni gunohdan poklasa!
Ustozning huzuridan chiqib Ashia bobosining qoshiga bordi. Hayajonlanib, hamma eshitganlarini bobosiga so‘zma-so‘z aytdi. Bichilgan qul Saqif G‘oba shu yerdi edi.
– Sohibim, – u yerga yiqilib, faryod urdi. – Ustoz yosh va go‘zal malikamizni qo‘rqitibdi. U bilan uchrashishni man etmoq lozim. Malikamiz bu vasvasalar og‘ushida uxlay olmay chiqadilar. Keyin kasal bo‘lib qoladilar.
– Yo‘q, men kasal emasman! – jahli chiqdi qizaloqning. – Bobojon, ustozim to‘g‘ri gapiryapti.
– Qaysarlik qilma, Ashia, – dedi bobosi muloyim ohangda. – Bor, dugonalaring bilan o‘yna. Bunday gaplar ila boshingni qotirma. Ulug‘larimiz bor, biz bor, bu bizning ishimiz. Sen qayg‘urma!
... Shu voqeadan o‘n kun o‘tmay Muassar nevarasi Ashiani bir zodagonning o‘g‘liga majburlab erga berdi. Quli Saqif G‘oba shuni maslahat bergan edi.
Bir tongda Muassar jang chorlovi ovozidan uyg‘ondi. Saroy tomiga shoshib chiqib qaradiyu, esi og‘ay dedi: shahar darvozalari ochilgan, yov qo‘shini butun olamni egallab olganday edi. Odamlar talvasaga tushib boshi oqqan tomonga yugurardi. Shahar darvozalarini dushmanga kim ochib bergani Muassarga qiziq edi. U xoinni aniqlab, bor qo‘shin bilan tezda hujumga o‘tishni istadi. Ammo ortiga o‘girilib, bo‘g‘ziga qadalgan tig‘ni ko‘rdi. Qarshisida Saqif G‘oba turardi.
– Muassar, davring bitdi. Seni buyuk podshoh Jolutga topshiraman! – dedi u dadil.
– Xoin! – Muassar shunday deb hayqirdi-yu, ishning haqiqatini bir onda angladi. U shaharda fohishaxonalarni ko‘paytirgan, jinoyatchi to‘dalarni saroy ichida qo‘llab-quvvatlagan, uni Jolutga sotgan, Ustozni qamatgan aynan qo‘ynidagi ilon – Saqif G‘oba ekanligini tushundi. Endi juda kech edi. Saqif G‘oba o‘z hojasini zanjirladi va pastga olib tushdi. Saroydagi hamma asir olingan edi. Jolut lashkari saroyni talon-taroj etardi. Muassar bor-budidan ajraganini bildi. Beixtiyor oh tortdi. Saqif G‘oba esa iljaydi. U o‘z ishidan mamnun edi. U butun saroy ahlini zanjirlab, Jolutni kutgani chiqayotgan edi.
Olamni bir zumda zulmat bosdi. Lazzat ichidagi lazzatini, izzat ichidagi izzatini unutdi. Shaharda Jolut lashkarining suroni ko‘kka o‘rlar, ayollarning faryodi, go‘daklar chinqirig‘i, gunohkorlar nolasiga aralashib ketdi. Bosqin vahshati jonivorlar tinchini ham buzdi: itlar vovillar, mollar mo‘rar, qo‘ylar barardi.
Musibat o‘lim shamolidek keldi, bu shamol hammani behalovat etdi. Jon qayg‘usi mol qayg‘usini daf etib yubordi.
Aksar odamlar qo‘liga qurol olib dushmanga qarshi urushmoq o‘rniga qochib qutulish vasvasasida edi. Alloh ularning gunohlari sabab qalblaridan hamiyat, jasorat va mardlikni olib, o‘rnini qo‘rqoqlik, zaiflik va sotqinlik ila to‘ldirgandi. Allohning elchisi ularni ko‘p ogohlantirgan edi, ular, odatiga ko‘ra, ko‘rlik qilib, yana bir tahqirga uchradilar.
Saqif G‘obaning odamlari zindondan Ustozni olib chiqisharkan, u zot chor-atrofda ana shu haqiqat manzarasini ko‘rayotgan edi.
... Shahar maydoniga yosh-u qari, erkak-u ayol, boy-u kambag‘al, a’yon-u fuqarolar haydab kelindi. Hammaning ko‘zi javdiraydi. Zodagonlar, boylar bir necha tuyalarini qullariga yetaklatib olishgan. Tuyalarga katta sandiqlar yuklangan. Jolut lashkari to‘rt tomonni qora bulutdek qopladi. Ularning bo‘yi baland, o‘zlari baquvvat, tishidan tirnog‘igacha qurollangan. Itoatsizlik qilgan odamni kim ekaniga qaramasdilar, chopib tashlardilar. Ko‘chalarda qon jilg‘adek oqdi, qon ko‘lmaklari paydo bo‘ldi.
Aksari kishilar dag‘-dag‘ titraydi. Onalar bolasini bag‘riga yashirishga tirishadi. Homiladorlar azobdan ingraydi. Kimdir kimgadir taskin ham beradi.
To‘satdan yangragan baland va zulmkor ovoz hammani jalb etdi: shahar hokimi Muassar, o‘g‘li Aslam, nevarasi Ashia, nevara kuyovi va Ustozni qamchilab sazoyi holda maydonga olib kelayotgan edilar. Olomon so‘zsiz qotdi. Umidlar butkul so‘ndi. Xalqning ishonchi sinib, parchalandi, balki kukunga aylanib, sochildi. Hamma nafasini yutdi. Odamlar orasidan qamchilab olib o‘tilgan shahar hukmron oilasi maydonning qoq o‘rtasida, tepaga yangi o‘rnatilgan taxt qarshisiga tiz cho‘ktirildi.
Ashia dam otasiga, dam eriga, dam bobosiga javdiradi. Bobosi qo‘rquvdan tosh yutgandek jim, uzun oq soqoli titrar, sochlari yelkasida betartib yoyilgan, libosida qon izi. Otasi ham, eri ham shu alfozda edilar. Yolg‘iz Ustoz xotirjam, balki, boshini tik tutib, na yuzida, na harakatida bir qo‘rquvni sezdirmadi.
Olomonning ajablangannamo ovozi yangradi: maydondagi taxt yonida hashamdor libosda Muassarning bichma quli Saqif G‘oba paydo bo‘ldi.
U qo‘lini hokimona ko‘tarib, jim bo‘ling, degandek ishora qildi. Odamlar shuursiz ravishda jim bo‘ldilar. Saqif G‘oba bor ovozi ila baqirdi:
– Podshohlar podshohi, yurtimizning yangi, adolatda tengsiz, qudratda cheksiz hukmdori Jolut hazratlari kelmoqdalar!
Dovullar qoqildi. Otlar kishnadi. Saqif G‘oba esa yana kuchanib chinqirdi:
– Tiz cho‘k va bosh eg, xaloyiq!
        </item>
        <item>
Ko‘pchilik taraddudda turib qoldi. Bichma qulning amrini bajarish, harqalay, biroz bo‘lsa ham, hamiyatga tegayotgan. Saqif G‘oba buni sezdi. Sezdi-yu, quturib, bo‘kirib yubordi:
– Kamonchilaaar!
Olomonni qurshagan Jolutning kamonchilari yoyga paykonni o‘rnatdilar. G‘oba o‘q uzishga ishora qilish uchun qo‘lini ko‘tardi. O‘n minglab odamlar bir vaqtning o‘zida duvillab to‘kilgan mevadek o‘zini tizzasi bilan yerga tashladi. G‘oba hokimiyat qudratini idrok etib, behad kerilib, yoyilib ketdi, odamlarning qo‘rquvda tiz cho‘kishini ko‘rib, buni o‘z qudratidan deb o‘yladi va nafasi qaytib, bir muddat hayajonlandi. So‘ng ulkan saltanat egasidek hayqirdi, shunday hayqirdiki, ovoz paylari favqulodda cho‘zildi, tovushi maydonning har burchiga yetib bora boshladi:
– Itoat qilmagan o‘ldiriladi! Tanasini bo‘laklab, itlarga yem qilaman! Ulug‘ podshoh Jolutga sharaflar bo‘lsin!
Olomon orasida beixtiyor yo‘lak ochildi.
Qora ot mingan, qora libos va qora sovut kiygan Jolut yo‘lakdan kela boshladi. Jolut boshiga qo‘ndirgan dubulg‘a tojga o‘xshardi. Mo‘ylovini ikki yonga ikki qarichcha uzun qilib o‘stirib, o‘rdirgandi. Qalin soqoli ham qop-qora bo‘lib, ko‘kragiga tushgan va uchta qilib o‘rilgan, uchlariga esa yoqut ko‘zli taqinchoq taqilgan. Jolut kiyimining chetlariga, sovutining qirralariga olmos toshchalar qadatgandi. Etigi qora va uchi qayrilgan bo‘lib, unda ham olmos toshlar yiltiraydi.
Oti, yugani, suvlig‘i, qamchisi, qurol-yarog‘lari ham o‘ta jiddiyat va katta did bilan ziynatlangandi. Jolut maydon o‘rtasida to‘xtadi, Saqif G‘oba uning oyog‘iga tiz cho‘kib yelkasini tutdi. Podshoh bichma qulning yelkasiga oyoq qo‘yib, otdan tushdi.
Hech kimga nazar ham solmay, o‘zi uchun hozirlangan taxtga borib o‘tirdi. So‘ng Saqif G‘obaga qarab, ko‘rsatkich barmog‘i bilan ishora qildi. Saqif G‘oba bor ovozi bilan baqirdi:
– Podshoh ruxsat etdilar: boshingizni ko‘taring!
Xalq boshini ko‘tarib, taxtda katta kibr, qahr va beshafqatlik ila o‘tirgan bir mustabidni ko‘rdi. Cho‘zinchoq yuzni to‘ldirgan chuqur ajinlar, cho‘tirlar, o‘yib olgudek tikiladigan ko‘z, siyrak qosh, keng yelka Jolutdan bir qo‘rqinch yog‘dirayotgandek edi. Uni ko‘rgan aksar odamlarning dami yanada ichiga tushdi.
Bosqinchiga hayiqish ila qarayotganlar orasida bir kishi yo‘q edi. Bu Ustoz bo‘lib, yerda – maydonning o‘rtasida boshi yorilib, o‘z qoni ichida behush yotardi. Chunki faqat u tiz cho‘kmagan edi, bosh egmagan edi, bir navkar uning boshiga qilichni qini bilan urib, shu holga soldi.
G‘oba Jolutdan izn olib, nutq boshladi:
– Ey odamlar! Meni eshit! Balsiso qavmining sarasi, Amiqiylar podshohi Jolut hazratlari buyuradilarki, hammangiz u kishi uchun bir qulsiz. Qul ekanligingizni unutmang!
G‘oba shu nuqtada so‘zini uzib, hammaga bir-birma o‘qraydi. Ayni shu payt uning qulog‘i ostida Quvilganning: “Sen eng aqlli va qudratli hukmdorlar ishini bajaryapsan!” – degan ilk olqishi yangragan edi. G‘oba hokimiyat qudratidan mast bo‘lgani uchun ovozga ahamiyat bermadi, zotan, u bundan ham quyuqroq bir maqtov istayotgandi.
– Siz podshohning quli o‘laroq uning hamma xizmatiga shay bo‘lishingiz shart! Podshoh o‘l, desa, shu ondayoq o‘ling! Tiril, desa, tiriling! Chunki hukmdorimiz o‘z qullarini farzandlaridek yaxshi ko‘radi. Sizlarga zinhor yomonlikni ravo ko‘rmaydi! Sizlar podshohimizni sharaflang, maqtang, unga itoat qiling, uni yaxshi ko‘ring!
G‘oba shu qadar jo‘shib so‘ylardiki, uning nutqi odamlarga ta’sir qildi. Qo‘rquvdan karaxt olomon uning sehrli nutqidan yig‘lay boshladi. Tuya yetaklatib kelgan boylardan biri o‘zini yerga otdi, yerni o‘pib, ovozi qaltirab gapira boshladi:
– Sizga jonlarimiz fido, Jolut hazratlari! Arzimas hadyamizni qabul qilib, bizni baxtiyor aylang!
G‘oba savol nazari bilan egilib, podshohga qaradi. Podshoh ma’qul, degandek boshini qimirlatdi. Boy ikkita katta sandiqni qullariga ko‘tartirib, G‘obaning amriga ko‘ra, Jolutdan yetti qadam uzoqqa qo‘ydirdi va qopqog‘ini ochtirdi: sandiqlar tillo va javohirlarga to‘la edi.
Jolut qabul qildim, degandek bosh silkidi. Boshqa zodagonlar ham podshohga o‘z sovg‘alarini maydonga tera boshlashdi.
Muassar bu ishlarga anqovsiragandek qarab o‘tirardi. Ustoz bu orada hushiga keldi. Qiynalib bo‘lsa-da, o‘rnidan turdi. Tiz cho‘kib, titrab o‘tirgan o‘n minglarcha odamga, keyin taxtdagi Jolutga, uning yonidagi Saqif G‘obaga boqib,vujudidagi hamma kuchini to‘plab, hayqirdi:
– Alloh Buyukdir! Alloh Ulug‘dir! Allohni unutib, gunohlarga mashg‘ul bo‘lganlar, Alloh amridan bo‘yin tovlab, nafsiga qullik qilgan xuddi sizlar kabi bir qora it qoshida tiz cho‘kib, titraydi, xor bo‘ladi!
Butun olam jimlikka cho‘kdi. Hamma sasini yo‘qotdi. G‘oba hushini to‘plab, qilichini qindan sug‘urdi. Ammo Jolut to‘xta, deb ishora qildi.
– Ey Jolut! Senda Namrud va qibtiy fir’avnning qiyofasi bor. Sen podshohlikka qanoat qilmaysan. Sen shirkka qanoat qilmaysan. Sen xudo bo‘lmoqchisan. Yoningdagi bichma qul ham shuni istaydi! Ikkalang bilib ol: senlarni dunyoda xorlik, oxiratda jahannam kutmoqda! La ilaaha illalloh!
Bu so‘zlar tig‘dek Jolutga sanchildi, podshoh o‘rnidan hech kutmagan chapdastlik ila turdi va qilichini yalang‘ochlab, Ustozning oldida paydo bo‘ldi. Ikki qo‘li bilan Ustozning bo‘yniga qilich soldi. Muassar dag‘-dag‘ qaltirab, boshini yerdan ololmay qoldi, Ashia qo‘rquvdan chinqirdi, bu chinqiriq uning otasi Aslamni hushiga keltirdi. Aslam bor ovozi ila: “Allohu akbar!” deb Jolutga otildi. Jolut bir keskin harakat bilan Aslamni ikki bo‘lakka bo‘ldi. Ashia hushdan ketdi.
Olomon ichida ham kimlardir qichqirib yubordi, kimlardir yerga yiqildi.
Jolut qilichini Muassarning bo‘g‘ziga qadadi. Muassar nafasi tiqilib, bo‘g‘riqib dedi:
– Podshohim, men sizning qulingizman. Sizning yo‘lingizdaman! Meni omon qoldiring!
Jolut buni kutmagan edi, shekilli, ko‘zlarini katta-katta ochdi, tund yuzida ajablanish yilt etib, yo‘qoldi.
Podshoh qilichini qindan sug‘urishi, ikki kishini qatl etishidan hammaning, hatto, G‘obaning ham yuzidan qon qochdi.
Jolut taxt yoniga qaytdi va gap boshladi:
– Ey mening qullarim! – mustabidning ovozi guldirab chiqdi. – Men marhamatli, qudratli hukmdorman. Biroq menga tuhmat qilganlarni, yomon tilak tilaganlarni, ya’ni, menga qarshilarni qatl qilaman. Sizning itoatingiz menga yoqdi. Shuning uchun, hammangizni o‘zimga qullik qilishdan ozod etaman!
G‘oba sakrab ketdi:
– Naqadar mehribonsiz, podshohim!
Olomon gurillab, uning gapini takrorladi. Jolut esa salmoqlanib, davom etdi:
– Sobiq hokimingiz mening yo‘limga o‘tib, jonini qutqardi. Oilasini qutqardi. Sizlarga sadoqatli qulim Saqif G‘oba bugundan boshlab hokimdir. Unga bo‘ysuning. U mening o‘ng qo‘limdir!
Jolut shunday dedi-da, shahdam yurib, otga mindi. G‘oba yer o‘pib, “Sizga jonim fido!” – deb yig‘lab qoldi.
... Ashia xotiralar og‘ushida manzilga yaqinlab kelayotganini sezmayotgandi. Dimog‘iga cho‘chqaning achimsiq hidi urildi. Ashia esa G‘obani taxtdan tushirishga harakat qilib, o‘ldirilganlar haqida o‘ylab ketdi.
Saqif G‘oba Jolut o‘z yurtiga qaytishi bilan ikkita yangi farmon chiqardi: birinchi farmon odamlarga shahardan chiqishni qat’iyan taqiqladi. Ikkinchi farmon podshoh Jolut suratini shahardagi hamma uylarning ichiga chizdirish majburiy ekanligi haqida edi.
Xalq, avval, jonini saqlaganiga rozi edi, bu farmonlardan so‘ng G‘obaning nasabsizligi eslandi, uning Muassarga xiyonati aytildi.
Jolut o‘ldirgan Ustozning yoshi ulug‘ do‘stlari biror chora ko‘raylik, dedilar. Ular Musoni ko‘p gapirishdi, bir necha hafta ichida G‘obani hokimlikdan olish haqida yakuniy qarorga keldilar.
Saqif G‘oba o‘z hokimiyatidan mast edi. Jolut uning xizmatida mingta jangchisini qoldirgan edi. Butun shahar G‘obaga tez taslim bo‘ldi. U zudlik bilan o‘ziga ko‘rsatiladigan hurmat haqida bir necha qarorlar chiqardi: hokimga murojaat qilishda har kim tiz cho‘kishi shart, hokimning hukmi muhokama etilmasin, norozi kayfiyatdagi har kim dushman hisobida bo‘lib, uni aniqlab, xabarini bergan odamga juda katta mukofotlar bor, shahar aholisi ichidan lashkarga odam olinadi, lashkar podshoh Jolutning qo‘l ostida urushlarga chiqadi.
G‘oba har safar har xil amr-u buyruqlar, farmon-u farmoyishlar berarkan, eski-yu yangi qoidalarni o‘rnatib, ijrosini talab etarkan, o‘zini qanotsiz parvoz qilayotgan sezardi. Bu tuyg‘u, ayniqsa, uning tashriflari asnosida olomon boshini egib, toshday nafas olmay qotib qolganida, uning ijozati bilan odamlar uni olqishlashganida, qiynalib ketgan biror bechoraga marhamat ko‘rsatganida, qonunni buzganlarni ayovsiz jazolab tashlaganida yanayam kuchayib ketardi.
“Mana men, kim menga daxl qila oladi!” – deb ichida o‘ylaganlarini biroz o‘tmay oshkor aytishga o‘tdi. Saqif G‘oba odamlar kutmagan ishlarni qilishni sevardi. Kishilarni mansabga tayinlash va bo‘shatishdan huzurlanardi. Shuning uchun, shaharda biror kishi biror vazifada uch oydan ortiq ishlolmadi. Boshqaruvda qobiliyatli odamlar aslo bu shaklda ishlashni xohlashmadi.
G‘oba shu kabi ishlari bilan ko‘zlari yumilgudek darajada mast bo‘lib yurganida nisbatan yoshroq bir odam uning huzuriga kelib, tiz cho‘kdi.
– Ismim Tasmin, – dedi u. – Muso izdoshlari sizni hokimlikdan tushirishmoqchi.
Tasmin hammasini bayon etdi. Uning axborotiga ko‘ra, shaharning ulug‘lari Jolutning qasriga borib shikoyat qilishar emish. Ular nasabining tayini yo‘q, naslsiz G‘obaning o‘rniga boshqa kishini, ya’ni aslzoda, ota-onasi Yoqub farzandlaridan bo‘lgan, uylangan, bir necha xotinli, bola-chaqali, boy biror odamni hokimlikka  tayinlashini talab qilarmishlar.
G‘oba Tasminning hamma gapini eshitdi-da, “Sening kelajaging porloq, shunday buyuk ishlarda davom et!” – deb maqtadi.
Tasmin ketishi bilan G‘obaning miyasiga qon tepdi.
“Meni almashtirisharmish!” – deb tutaqdi. Quvilganning ovozi esa uni dahshatga soldi: “Shahar ahli Jolutga aytib, seni hokimlikdan olsa, ne bo‘ladi, bilasanmi? Seni tilkalab tashlaydilar. Chunki sen ularga qattiqqo‘llik qilyapsan. Agar tadbir bilan, hiyla bilan ish tutmasang, yaqinda avvalgidan-da, xor bo‘lajaksan!”
Saqif G‘oba hokimiyatdan ketishni cheksiz dahshat deb his qila boshladi. Tasminni chaqirib, unga bir necha topshiriq berdi.
Tasmin shahar ulug‘larining davrasiga kirib borib, ularga: “G‘obaning ustidan shikoyat qilishdan oldin o‘ziga uning xatolarini bildiraylik, balki, isloh etar!” – dedi. Qariyalarga Tasminning gapi yoqdi.
Belgilangan kunda yoshi ulug‘lardan o‘n kishi Saqif G‘oba saroyiga yo‘l oldilar. Ular saroyga yaqinlab kelisharkan, ularga har xil odamlar beso‘roq qo‘shilib, yura boshlashdi. Yangi qo‘shilganlarning qiyofasi yoqimsiz edi. Chollar bir ko‘ngilsizlikni sezgandek bir-birlariga qarab qo‘ydilar. Odamlar esa ko‘payishda davom etdi. Hokim saroyi oldiga yetib kelganlarida o‘n qariyaning ortida ming kishilik olomon bor edi. Qariyalarning ulug‘i egilib, saroy eshikboniga:
– Janobimiz Saqif G‘obaning muborak huzurlariga kirishga izn so‘raymiz!.. – dedi.
Eshikbon olomonga biroz hadik bilan qarab:
– Hammangiz kirmoqchimiz? – deb so‘radi.
– Yo‘q-yo‘q, – shoshib javob qildi chol. – O‘n kishiga izn so‘rayapmiz.
Eshikbon indamay ichkariga kirib ketdi.
Bir necha daqiqada saroy devoridan tashqariga chiqib, xalq bilan so‘zlashish maqsadida qurilgan ayvonda Saqif G‘oba paydo bo‘ldi.
– Xaloyiq, nima gap? – dedi.
Qariyalar javob berishga ulgurmadilar, ularga yo‘lning o‘rtasida qo‘shilib olganlardan biri qo‘ynidan kamon olib, o‘qladi va G‘obaga otdi. O‘q hokimning yelkasiga sanchildi. O‘q otgan odam:
– Hokimga o‘lim! – deb baqirib, yerdan tosh oldi va saroy tomonga otdi. Olomon guvillab yerdan tosh izlashga tushdi. Saroyga toshlar yog‘ildi. Bu narsa qariyalarning rejasida yo‘q edi. Ular qanday yo‘l tutishni bilmay qoldilar, bilganlarida ham qo‘llaridan bir ish kelmasdi, shubhasiz.
Ular faqat “Eh, beboshlar! Ishimiz yurishmaydi, endi!” – deyishardi olomon ichidan chiqib olgani tirishib.
Saroy tepasida yuzlab yoyandozlar ko‘rindi. Ular olomon ustidan o‘q otdilar. Odamlardan ba’zilari yerga yotib oldilar, ba’zilar duch kelgan tomonga o‘zini urdi. Biroq kim qaysi ko‘chaga kirmasin Saqif G‘obaning qilich yalang‘ochlagan navkarlariga yo‘liqdi. “Taslim bo‘ldim! O‘ldirmang!” deganlarga ham rahm qilinmadi, bir tekisda qirg‘in boshlandi. Qon tuproqqa qorishib, qizg‘ish-qoramtir loy hosil bo‘ldi, o‘nlab odamlar bu shilimshiq loyda toyib yerga yiqildi.
Xunrezlik yarim soatlar davom etdi. Saroy oldi jasad bilan to‘ldi. Tiriklar ham o‘likka aylangandek shuursiz gangib turardilar. Navkarlar qolgan-qutgan hammani hibsga oldi, yaradorlar o‘ldirib yuborildi. Yana bir guruh lashkar o‘lik tozalashga tashlandi.
... Saqif G‘oba saroyda jarohatli yelkasini bog‘latayotganda Tasmin kirishga ijozat so‘radi.
– Janobim, siz istagandek bo‘ldi. Men yollagan odamlar g‘alayonni boshlab berishdi. Buyuring!
– Juda yaxshi, – yoyilib iljaydi G‘oba. – Endi tergov boshla. Meni taxtdan ag‘darishga ana shu o‘nta chol boshchilik qilishganini isbotla. Aholi orasida bizga qarshi odamlar bordir?! Ularni ham top!
Tasmin ikki kunda shaharning har bir dahasidan yuzlab odamlarni hibsga oldi.Ular Vahshiylar zindoniga tashlandi. Ayovsiz tergovlar boshlandi. Uchinchi kun davlat to‘ntarishi qilishni rejalashtirgan, hokimni aldab xalq oldiga chaqirgan chollarning jinoyati “guvohlar”ning so‘zi ila isbotlandi. Ular osildi. Yana bir qancha kishilar chopib tashlandi. Yuzlab odamlar muddati belgilanmagan holda zindonlarga tashlandi.
Butun shaharni adoqsiz qo‘rquv qamradi. Aholi nafas olishga hayiqardi. Saqif G‘obaning cheksiz hukmronligi boshlandi. Unga shu voqealar jarayonida g‘arblik bir kohin shahar chetida odamlarni qandaydir toshlarga, haykallarga sig‘inishga da’vat qilayotgani xabarini berdilar. G‘oba darhol uni chorlatdi, ibodatxona qurib, diningni yoy, deb amr qildi. Avreliy Astinos shu tariqa G‘obaning yonida paydo bo‘ldi.
Sobiq hokim Muassar saroy zindonida edi. Ashia esa eri bilan saroydagi qora ishlarni qilardi.
Qirq yil Saqif G‘obaning qon va qo‘rquv ustiga qurilgan hokimligi ostida o‘tdi. O‘n yil oldin Muassar o‘lgach, Ashia va erining ahvoli qiyinlashdi. G‘oba ularni qulim, deb atay boshladi. Yumushlarini ko‘paytirdi. Ashia bir necha farzandini tuproqqa qo‘ydi, ammo kenjasi yashab qoldi. Ayol Roqibni ko‘z qorachig‘idek avayladi. G‘obaning zulmu zug‘umlaridan shu farzandi sababli omon chiqdi.
Hozir u cho‘chqaxonaga kirib borarkan, “Allohim, Senga iymon keltirdim, murtad bo‘lganim uchun Senga tavba qilaman. Bolam Roqibni Senga omonat topshirdim”, – deb pichirlardi.
Cho‘chqaxona behad sassiq bo‘lib, bu yerda minglab cho‘chqalar boqilardi. Qo‘lidagi kishanlari yechilishi hamon Ashia o‘zini cho‘chqalar ichiga urdi. Cho‘chqaning najosatini olib yuziga surdi. Cho‘chqalar dumalaydigan balchiqqa tizza bo‘yi botdi. Ayni shu lahza Tasminning ikki odami cho‘chqaxonaga kirib, jinoyatchi xotinni so‘radilar. Cho‘chqaboqarlar boshidan balchiq va cho‘chqa peshobini quyib o‘tirgan ayolni ko‘rsatdilar. Bu ayolga qo‘l tegizish u yoqda tursin, yaqinlashmoq mumkin emasdi. Tasminning odamlari ayolning bu ahvoliga biroz qarab turdilar-da, qo‘pol so‘kinib ortga qaytishdi.
Ashia hammasini aniq idrok etayotgandi, iffatini saqlagani uchun Robbisiga hamd aytdi. Ich-ichidan bir nadomat, tavba otilib keldi, ayol o‘kisinib-o‘ksinib yig‘ladi, bu yig‘i zamirida ham istig‘for, ham yolvorish, ham umid mujassam edi. Buni tavba olovida qalbi erimagan g‘ofillar hargiz anglay olmaslar.
        </item>
        <item>
... Roqib uch kunda ko‘zini ochdi. Tepasida o‘tirgan Qariyani ko‘rdi. Qariya nimalarnidir pichirlayotgan edi.
– Onam menga koinotning yakka xudosi bor, deb aytgan edi... – Roqib madorsiz shivirladi. Biroq Qariyaning hamon yaxshi eshitadigan qulog‘i uning gapini ilg‘adi.
– Onang to‘g‘ri aytgan, Roqib, – dedi uning ustiga biroz egilib. – Bu yakka iloh Allohdir. Allohdan bo‘lak ibodatga sazovor boshqa biror iloh yo‘q! Bo‘lishi mumkin emas!
– Allohdan bo‘lak ibodatga sazovor biror iloh yo‘q!.. Bo‘lishi mumkin emas!.. – Roqib kuch bilan shu kalimani aytdi-yu, qalbiga yog‘ilgan sakinat yomg‘irini tuydi. U yo‘qotgan, ammo eng zarur narsasini topganini idrok etdi. Alloh lafzini aytarkan, Allohning yakka iloh ekanligini tilda iqror ila qalbda tasdiq qilarkan, Roqib o‘zini ajib himoya, behad mustahkam hifz ichiga kirganini bildi. Zulm, umidsizlik, zaiflik va ma’nosizlik changalidagi bir ilojsiz qalb aslo uzilmaydigan, zinhor zavol bo‘lmaydigan bir arqonning halqasini qattiq ushladi. Tuyqus jarohat og‘riqlari bu ehsos qoshida yo‘qoldi. Roqibning dunyosida olamlarning yakka Robbisini yaxshiroq tanish niyati jo‘sh urdi. U o‘z Robbisining barcha komil sifatlarga ega, har qanday nuqsondan pok Zot ekanligini qalbi ila bilib, aqli ila taslim bo‘lib, Unga ruhi ila talpinayotgan edi. Biroq Roqib bu kechinmalarini so‘zga evirib taqdim etishdan ojiz edi. Aslida ham, bu narsalar na izhorga, na ishrohga muhtoj emasdi. Zotan, bir banda va Alloh orasidagi bog‘lanish begonalar ko‘ziga suratlanadigan, suratlanishi mumkin bo‘lgan hodisa emas.
Qariya esa Roqibning ruhoniyatidagi har bir to‘lqinni so‘zsiz va sassiz sezayotgan edi. Zotan, bir qalbda mavjlangan sof iymon ikkinchi qalbdagi sof iymondan zarracha farq etmagay. U yaxlit narsadir. U tavhiddir. Yuz yoshdan oshib ketgan keksa jangchi va o‘n yoshga to‘lmagan bir go‘dak ayni shu yakka nuqtada azaldan bir-biriga mahbub, abadiy ahbob edi.
Qariya Roqibning suv ichishiga yordamlashdi, ivitgan nonlarini tutdi. Biroz tamaddidan so‘ng Roqibning holati yanada yaxshilandi. Jarohat og‘rig‘i yo‘q edi. Roqib devorga suyandi. Uning bola yuzi uch kunda ulg‘aydi, ko‘zlarida chuqur dard porladi. Qariyaga dedi:
– Hamon Sizni qanday chaqirishni bilmayman...
– Ismim Atbo, – dedi Qariya. – Muso alayhissalomga ergashib, yakka ilohga – Allohga iymon keltirgan oilaning farzandi bo‘lib tug‘ildim. Olti yoshimda otamga ergashib urushga borganman. Baytil Maqdis uchun jang qilganmiz. Men jangchilarga suv, kamon o‘qi tashib yurganman. O‘shanda Muso alayhissalomni ko‘rganman. U baland bo‘yli, keng yelkali, yuzi oq va nurli, sochi qalin, juda baquvvat odam edi. Qo‘lida Odam alayhissalomga jannatdan olib chiqib berilgan mo‘jiza hassa bo‘lardi. Uni Muso alayhissalomga qaynotasi Shuayb alayhissalom bergan.
Roqib qariya Atboning hikoyasini diqqat bilan tinglarkan, tushida ko‘rgani – baland bo‘yli, chap qo‘lida hassa tutgan, o‘ng qo‘li marmarday oppoq kishini esladi.
– Muso alayhissalomning o‘ng qo‘li oq edimi? – deb Atboning so‘zini bo‘lib savol berdi. Atbo yigitga biroz hayrat aralash qaradi-da, tasdiqladi:
– Alloh taolo Muso alayhissalomga ko‘plab mo‘jizalar bergan. Shulardan biri u kishining oq qo‘lidir. U kishi qo‘lini qo‘yniga tiqib, keyin chiqarsa, qo‘li oppoq bo‘lib, nur sochib chiqardi, sen buni qayerdan bilasan?
Roqib shoshib dedi:
– Shunchaki, o‘zim... Siz menga Alloh haqida ko‘proq aytib bering. Uning payg‘ambarini yaxshiroq tanishtiring, iltimos.
– Allohning payg‘ambari bitta emas, yuzlabdir. Ularning hammasi yakka Allohga ibodat va itoat etishga da’vat etdilar. Allohga sherik topishdan qaytardilar.
– Yakka Allohga ibodat va itoat etish nima degani? – Roqib o‘zi uchun qandaydir gumon va xayollarga o‘ralgan ma’lumot emas, aniq ilm istayotgandi. Atbo bir lahza tin oldi va o‘ta jiddiyat ila so‘z boshladi:
– Roqib, shuni bilki, sen buyuk savolni berding. Bu savolning javobini bilganingdan so‘ng, sen uchun mangu saodat eshiklari ochiladi. Sen butun dunyo ustidan, shayton va uning malaylari ustidan, barcha zolimlar ustidan shunday muzaffariyatga erishasanki, bu muzaffariyatni biror inson, biror maxluq tortib ololmagay. Ammo o‘zing bundan yuz bursang, senga hech bir kas yordam berolmaydi. Sen o‘tirgan bu zindon, sen olgan u jazolar Allohning qahri oldida jannat va jannat ne’matiga o‘xshab qoladi.
Atbo so‘zlarkan, u yigirma besh yil zindonda qon yutib o‘tirgan mahbus emas, ulul a’ziym payg‘ambar Muso alayhissalom ta’limini olgan buyuk muvahhid edi.
– Roqib, shuni bilki, Allohga uch narsada qat’iy ishonmoq lozim. Avvalo, koinotdagi hamma ish Allohning ixtiyorida ekanligini bil. Bir dona barg Allohning iznisiz uzilmagay. Olamdagi eng mayda zarradan tortib, eng ulkan yulduzgacha – hammasi Robbimizning tasarrufidadir. Yuragingning har zarbi, xayolingdagi har o‘y, qalbingdagi har tuyg‘u Allohning ishidir. Har bir ishning Egasi, hamma ishning Sohibi Allohdir.
Atbo bu masalada uzoq gapirdi. Uning aytganlarini tushungan sari Roqib Allohning qudratini, har qanday aybdan pokligini teranroq his eta boshladi. Har ish Allohning tasarrufida ekan, bu tasarrufdan bo‘yin tovlash, bu tasarrufdan tashqariga intilish eng aqlsiz ish ekanligiga idroki yetib keldi.
– Qat’iy ishonishing shart bo‘lgan ikkinchi narsa shuki, inson faqat Allohga ibodat etmog‘i, Allohga itoat qilmog‘i lozim. Alloh bandalariga O‘ziga qanday ibodat qilishni o‘rgatgan Zotdir. Har bir ishimiz Allohning rizoligi uchun yo‘nalmog‘i kerak. Alloh uchun bir ish bajarar ekansan, uni muhabbat ila ado et. Qo‘l uchida emas, majburiyatdan emas, Allohning muhabbatini, roziligini qozonish uchun o‘zingni fido qilib, o‘sha ishni bajar. Agar bir ibodatni yoxud bir ibodatga oid amalni Allohdan boshqa kimsaning yoki narsaning ra’yi uchun, roziligi uchun, uni Iloh qilish uchun bajarsang, bu shirkdir. Bu sening halokating hisoblanadi.
Shu alfozda Atbo bu ilmni ham uzoq anglatdi. Odatiga ko‘ra, Tavrotdan oyatlar o‘qidi, Muso alayhissalomning so‘zlarini hujjat o‘laroq keltirdi.
– Uchinchi narsa ham borki, bu ham ishonishing shart bo‘lgan muhim nuktadir. Allohning go‘zal ismlari, sifatlari bor. Ularga ham qat’iyan ishon! Alloh bandalariga behad mehribon, Alloh har qanday nuqsondan pok, hammadan behojatdir. Bu uch narsa bir buyuk kalimaning ma’nosidir. Bir kuni Muso alayhissalom: “Allohim, Seni zikr qilishim uchun bir kalima o‘rgat!” – deb yolvordi. Alloh: “Ey Muso, Laa ilaha illalloh, deb meni zikr qil!” – dedi. Shunda Muso alayhissalom: “Men buni bilaman-ku!” – dedi ajablanib. “Ha, bilasan, – dedi Alloh. – Ammo yana bilki, Yer-u osmonlarni tarozining bir pallasiga, “Laa ilaha illalloh”ni ikkinchi pallasiga qo‘ysang, bu kalima og‘irroqdir!” Ey Roqib, sen ana shu buyuk kalimaning ma’nosini o‘rganmoqdasan.
Roqib Atboning har bir so‘zini qalbiga naqshlashga intildi. Ularning bir burchakda shivirlashib o‘tirishlariga zindondagi boshqalar ham ko‘nikdi. Tun va kunning farqini ular yemak tarqatish vaqtiga qarab ajratishardi.
Saqif G‘oba o‘z lashkari bilan Jolutning xizmatiga ketgani uchun zindonda ham zulm kamaydi. Soqchilar avvalgiday vahshiylashmas, zindon eshigidan mo‘ralab bo‘kiraverishmasdi.
Mahbuslar tana qotib qolmasligi uchun turli mashqlarni bajarishadi. Kimdir yotib olib, qo‘lini yerga qadagancha oyoq uchlari bilan tik turadi va qo‘lini yoyib-bukadi. Kimdir o‘tirib-turadi. Hammaning qandaydir mashg‘uloti bor, biroq tartibi yo‘q. Atbo boshqacha yo‘l tutdi: u har kuni yotib, qo‘lni bukib-ochish hamda o‘tirib turishning sanoqlarini nazorat qilib, Roqibga jismoniy quvvatlanish sabog‘ini berdi.
Atbo Roqibga Arsh, Lavh, Qalam, Kursiy, Odam atoning yaralishi, shaytonning kibri va shu kabi ko‘plab mavzularda gapirdi. Allohning ism-u sifatlarini tushuntirdi. Roqib har darsni qunt ila o‘zlashtirdi. Qora zindon Roqibga cheksizlik sari bir yo‘lga aylandi.
Besh yillardan keyin Roqibning yelkalari kengaydi, bo‘yi o‘sdi, ovozi yo‘g‘onlashdi, soqol-mo‘ylovi sabza urdi, bilagida, mushaklarida kuch o‘zini zohir etdi. Atbo unga dushman hujumidan himoya qilish haqida dars berishni boshladi. Keksa jangchi qo‘l jangining bir uslubini sanoqsiz marta takrorlashni talab qiladi. Zindonda zulm kamaygani uchun boshqa mahbuslarning Atbo va Roqibga sababsiz adovat ko‘rsatishi yo‘qoldi. Endi ular orasida ham suhbatlar uyg‘ondi. Bir necha mahbus xuddi ulardek ibodat qilishni istadi. Atbo ularni ham rad etmadi, yana uch kishiga Muso alayhissalom ta’limotini yetkazaverdi.
Yana besh yil shu tariqa kechdi. Roqib o‘n to‘qqizni to‘ldirdi. Atbo esa yanada keksaydi. Roqib kuchga to‘lib, ulg‘ayib, ko‘rkamlashgani sari Atbo keksayardi. Yelkalari bukchaydi, ko‘zlari yanada ko‘kimtir tus oldi, qo‘llari, oyoqlarida o‘n yil oldingi kuch yo‘q edi, shunday bo‘lsa-da, Atbo benihoya nurli edi. Uning yuzidan taralayotgan nur Roqibning nazarida zindonni yoritgandek tuyulardi, u o‘n yilki, Atboni faqat zikrda ko‘rdi. Biror on uni g‘am yoxud qayg‘uda topmadi, na o‘tmish, na kelajakdan xavotirlanmasdi, “Robbimiz sari sayr etib bormoqdamiz, borar manzilimiz aniq, ne uchun qayg‘u chekaylik?” – derdi goh. Roqibga: “Allohga taslim bo‘l! Allohga muhabbatli bo‘l! Allohdan qo‘rq! Allohning rahmatidan umid uzma! Taslim bo‘lmasang, kibrga zanjirlanasan. Muhabbatsiz ma’noni, zavqni, shavqni, shijoatni yo‘qotasan, muz va toshga o‘xshab qolasan. Allohdan qo‘rqmasang, haddingni yo‘qotasan, nafsing quturadi, umid qilmasang, shaytonning odatini tutgan bo‘lasan!” – deb ko‘p ta’kidlardi.
Atbo payg‘ambarlarni sevib tilga olardi. “Robbimning elchilariga jonim fido bo‘lsin! Odamlar orasida ular kabi ma’sum hech kim yo‘q. Odamlar ichida ular kabi itoatga munosib hech kim yo‘q. Odamlar ichida ulardek sevikli hech kim yo‘q!” – deb, Ibrohim alayhissalomni maqtab ketardi: “Ibrohim alayhissalom o‘g‘li Ismoil alayhissalom ila Ka’bani qurgan. Aynan Ibrohimga Alloh taolo: “Taslim bo‘l!” deganda, ul zot darhol: “Olamlar Robbisiga taslim bo‘ldim!” – deb aytgan. Ey Roqib, qanchalar zulm chekmaylik, biz Allohning vahiysi Yerga kelib turgan zamonda yashamoqdamiz. Oxir zamonda Ahmad degan payg‘ambar tug‘iladi. U Arshga chiqadi. Muso alayhissalom Alloh bilan gaplashgan. Ahmad ham Alloh bilan ko‘rishadi, yuzma-yuz bo‘ladi. Gaplashadi! Hamma payg‘ambarlar Allohga: “Ahmad bilan uchrashsam, unga iymon keltiraman, yo‘lidan yuraman”,  – deb  va’da berishgan. Men ham shu ulug‘ payg‘ambar davriga yetsam, uning yo‘lida jonimni berardim. Alloh habibim, degan zotni sevmay bo‘lurmi?”
Atbo o‘zi gapirib, ko‘pincha o‘zi yig‘lardi.
“Robbimning qoshida qay holda bo‘larkinman?” – deya shunday yig‘lardiki, soqoli ho‘l bo‘lib ketardi, Roqib ham shu holga tushadigan bo‘ldi. Alloh bilan yuzlashajak onlar uning ham  fikr-u xayolini olardi. O‘sha paytlarda zindonda ekanligini unutib, qayerlargadir uchgandek bo‘lardi.
O‘n to‘qqiz yoshida Roqibning qalbida Ka’bai muazzamani ziyorat qilish istagi yanada olovlandi. Muso alayhissalomdan so‘ng yuborilgan payg‘ambar Yuvsha ibn Nun suhbatiga yetishish ishtiyoqi kuchaydi.
Atbo unga tabassum ila: “Men ham shuni istayman. Biroq qadar bitigi doim ustun”, – der edi.
O‘n yil o‘tib, Jolut o‘z poytaxtiga katta g‘alabalar ila qaytdi. Sarkardalariga ham o‘z shaharlariga borishga izn berdi. Saqif G‘oba ham shaharga suron solib kirib keldi. Saxovatini olamga ko‘z-ko‘zlab, qirq kun dasturxon yozdi. Zindondan yuzlab mahbuslarni chiqardi, qolganlariga ham bir necha kun yaxshi taomlar ulashdi. U qandaydir yangi reja bilan kelgandi. Buni hamma yaxshi bilardi. Bu siylovlar ortida og‘ir azoblar kelishi kunday ravshan edi. Odamlar Saqif G‘obaning bu saxovatidan zarracha shodlana olmadilar. Ellik yillik istibdod xalq ongidan ishonchni, samimiyatni butkul supurib tashlagandi.
G‘obaning “buyuk” rejasi biroz o‘tib, hammaga ma’lum etildi.
        </item>
        <item>
Baytil Maqdis!
Muqaddas shahar. Insoniyat tarixida kuch-qudrat tamsili bo‘lmish buyuk shahar. Fotihlar, jahongirlar, podshoh-u qirollar shu shaharni zabt etish orzusida o‘tdilar. Nabiylar makoni, fayzu futuh yog‘ilgan muborak shahardir Baytil Maqdis.
Jolut qo‘shini o‘n yillik istilo davrida sharqiy hududlarning katta qismini egalladi. Bu qo‘shin Isroil avlodlariga cheksiz adovatda bo‘lib, qayerga bormasin, Yahudo bolalarini qatl etishga, mol-mulkini talashga intildi. Bor-budidan ayrilgan Bani Isroil qavmining zodagonlari, faqirlari, turli toifalari miloddan avvalgi taxminan minginchi yillarda Baytil Maqdisga yig‘ilib keldilar. Jolutning ayovsiz qirg‘ini ularni shu joyga haydadi. Chunki ular Muso alayhissalomdan so‘ng Shamuil ibn Bali alayhissalom bu shaharda odamlarni Musoning shariatiga da’vat qilayotganini eshitdilar. Muso alayhissalom ularni barcha balolardan qutqargani kabi ul zotning izdoshi, payg‘ambar, osmondan xabar aytayotgan Shamuil alayhissalom ham Jolut balosini daf qilishiga umid bog‘layotgan edilar.
Baytil Maqdisning kata-yu kichigi, boy-u kambag‘ali, zodagon-u fuqarosi bir joyga yig‘ilib, Shamuil alayhissalomni taklif etdilar. Shamuil alayhissalom aytilgan vaqtda kelishilgan joyda hozir bo‘ldilar. Bani Isroil qavmi bezovta edi. Odamlar to‘p-to‘p bo‘lishib, nimalarnidir muhokama qiladilar. Tashvishmand ovozlar har yoqni qoplagan.
Shamuil alayhissalom kishilar orasidan yurib o‘tib, o‘zlari uchun yasab qo‘yilgan minbarga chiqib o‘tirdilar. U kishi qo‘llarida Muso alayhissalomning mo‘jizakor hassasini ushlab olgan edilar.
Odamlar payg‘ambarning kelganini bilgach, g‘ala-g‘ovur bosildi. Qavmning zodagon, aslzodalari Shamuil alayhissalomning qarshilarida saf tortdilar.
Allohning payg‘ambari xalq uning so‘zini kutib, sukut saqlayotganini ko‘rib, gap boshladi:
– Olamlarni yaratgan Zot yakka Allohning O‘zidir. Uning sherigi yo‘q, tengi yo‘q. U barcha maqtov Egasidir. Maqtov Unga xosdir. Hukm Unikidir. Kuch-quvvat Unikidir. Ibodat qilishga loyiq yagona Zot Udir. Ey odamlar, Allohga ibodat qiling! Allohdan qo‘rqing! Muso alayhissalom Allohning bir oddiy bandasi va haq payg‘ambaridir. Men uning payg‘ambar ekaniga, Tavrot Allohning Muso alayhissalomga bergan Kalomi ekanligiga guvohlik beraman. Men Shamuil ibn Bali Allohning oddiy bandasi va Uning haq payg‘ambariman. Men Muso alayhissalom shariatiga o‘z qavmimni da’vat etish uchun payg‘ambar qilindim. Oxiri zamon payg‘ambari, Allohning habibi, xalili Ahmad men yashayotgan zamonda kelsa, unga iymon keltiraman, unga ergashaman, uning yo‘lida jang qilaman. Ey Isroil bolalari! Ey mening qavmim! Sizlarni ana shu aytganlarimga chaqiraman! Qabul qiling! Qabul qilganingizni ayting va men sizlarning so‘zlaringizni eshitaman. So‘zlang!
Shamuil alayhissalom va’zni tugatgach, odamlar gurilladi:
– Ey Shamuil! Sening hamma so‘zing haq! Allohdan bo‘lak iloh yo‘q! Sen Allohning bandasi va haq payg‘ambarisan!
Shamuil alayhissalom ularning ijobatini diqqat ila tingladilar va osmonga qarab dedilar:
– Olamlarni yaratgan Robbim Alloh! Qavmim iymon keltirdi. Men guvohlik beraman. Sen ham guvoh bo‘l!
– so‘ng odamlarga dedi: – Qanday savolingiz bor, so‘zlang!
Zodagonlardan biri baland ovozda so‘z boshladi:
– Ey Allohning payg‘ambari! Bizga bir podshoh tayin qil! Biz uning qo‘l ostida Alloh uchun jang qilaylik!
Shamuil alayhissalom bu so‘zni aytgan odamga diqqat bilan qaradilar-da, nigohlarini odamlarga burdilar:
– Jang qilasizlarmi?
– Jang qilamiz! Jang qilamiz! Jang!
Shamuil alayhissalom qoshlarini chimirib, o‘ychan ohangda dedilar:
– Alloh sizlarga urushni farz qilsa, balki urushmassiz? Chunki siz va’dasini tez unutadigan qavmsiz. Tez qaror qilib, undan tez voz kechadigan xalqsiz. Bir narsaga iymon keltirib, unga juda ko‘p shubha qiluvchisiz. Jasoratni da’vo qilib, qo‘rqoqlikdan sira uyalmaysiz. O‘zingizni maqtaysiz, holbuki, o‘zingiz aytgan sifatlarning bittasiga ham ega emassiz. Yo‘q narsani bor deb aytasiz, bor narsani tan olmaysiz. Oqni qora, qorani oq deyishdan hayo etmaysiz. O‘zingizni aldab, ovutib yuraverasiz. Joningizga xatar kelib, o‘lim bilan yuzlashmagunigizcha joyingizdan qimirlamaysiz. Esingizni yig‘maysiz. O‘tmish xatolaringizdan xulosa chiqarmaysiz. Juda ko‘p gapirasiz. Juda ko‘p uxlaysiz. Juda ko‘p ko‘ngilxushlik qilasiz, haq so‘zga toqatingiz yo‘q. Sabot va subut sizga begona. Zulmdan boshqa narsa sizni mehnatga majburlay olmaydi. Xorlik botqog‘iga cho‘kib borasiz, ammo o‘zingizni katta tutasiz. Shuncha illatingiz bo‘la turib, Alloh yo‘lida urushmoqchisiz. Tafakkur qiling, Alloh sizlarga urushni farz qilsa, balki, urushni istamay qolarsiz?!
Odamlar jim bo‘lib qoldilar. Shamuil alayhissalomning biror so‘ziga e’tiroz etolmadilar. Chunki payg‘ambari ular haqidagi ayni haqiqatni aytdi. Ammo zodagonlar o‘z so‘zlarida qat’iy turishdi:
– Ey Shamuil! Ey Allohning payg‘ambari! Sen to‘g‘ri aytding. Biroq bugun vaziyat boshqa. Jolut bizning yurtimizni bosib oldi. Bolalarimizni o‘ldirdi, qul qildi, bizni o‘z yurtimizdan quvib chiqardi. Bani Isroildan kimni tutsa, qatl qilyapti, qullikka majburlayapti. Jolut to‘kkan qonlar daryo bo‘ldi. Agar uni to‘xtatmasak, yer yuzidan bizning qavm qirilib ketishi mumkin. Biz urush qilamiz! Bizga oramizdan bir podshoh tayinla, ey Allohning payg‘ambari!
Shamuil alayhissalom qavmning shovqini bosilishi bilan o‘rnidan turdi:
– Men Robbimga duo qilaman. U xohlasa, podshohni qanday topishni menga vahiy etadi. So‘ng sizlarni chaqiraman.
Shamuil alayhissalom minbardan tushib, kelgan yo‘llaridan ortga qaytdilar. Odamlar: “Urush qilamiz!” “Qachongacha zulmga toqat qilamiz!”, “Biz Yoqub payg‘ambar qavmimiz, bizni hech kim yengolmaydi!”, “Alloh bir podshoh yuborsa edi! Bizning ham podshohimiz bo‘lsa, Jolutning ta’zirini berar edik!” – degan gaplar bilan tarqalishdi.
Erta tongda Baytil Maqdis aholisi orasida: “Hamma Shamuilning minbariga yig‘ilsin!” “Bugun bizga podshoh tanlanar ekan”, – degan xabar tarqaldi.
Hech kim podshoh qay yo‘sinda tanlanishini bilmasdi, biroq, o‘sha tanlanish ichida bo‘lishni istayotganlar ko‘p edi. Bir soatga bormasdan Shamuil alayhissalomning minbari atrofi minglarcha odamlar bilan to‘ldi. Podshoh ularga, albatta, katta sharaf, kuch-quvvat keltirishiga hamma ishonayotgan edi. Rahbarlikka haris bo‘lgan kishilar minbarni o‘rab oldilar. Podshoh qay yo‘sinda tanlanishini hech kim bilmasdi, biroq, o‘sha tanlanish ichida bo‘lishni istayotganlar ko‘p edi.
“Shamuil kelyapti!”, “Allohning payg‘ambariga yo‘l beringlar!” – degan shovur ko‘tarildi. Shamuil alayhissalom odamlar orasidan shoshmay yurib kelib, minbarga chiqdilar. Sukut cho‘kdi.
– Ey odamlar! Alloh ibodatga loyiq yagona Ilohdir. Allohdan qo‘rqing. Allohning azobi qattiqdir. Sizlarni Allohning azobidan ogohlantiraman! Allohning payg‘ambarlariga ergashing! Bilingki, Alloh duoimizni ijobat etdi. Alloh menga shu qavm ichida bir podshoh borligini bildirdi. U Allohdan qo‘rqadigan, Allohga itoat etib, Uning elchisiga ergashadigan bir insondir. Alloh o‘sha podshohni O‘zi istagan vaqtda, O‘zi xohlagan joyda bizga tanitadi. Podshoh kimligi aniq bo‘lgach, unga Alloh yo‘lida itoat etish zimmangizdadir. Sizlar Alloh tanlagan podshohga itoat etasizmi?
– Itoat etamiz! – hamma bir ovozdan javob berdi.
– Podshohlikni orzu etayotganlar mening oldimga navbati ila kelsin! – Shamuil alayhissalom shunday deb, qo‘llaridagi hassani minbarga tekis qilib suyadilar. – Otamiz Odam alayhissalomga Alloh inoyat qilib bergan hassaga qarang! U hassani Shuayb alayhissalom kuyovi Muso alayhissalomga berdi. Bu hassa daryo ustida ko‘prikka aylanadi, fir’avn sehrgarlarining soxta ilonlarini ajdaho bo‘lib yutib yubordi. Bani Isroilning o‘n ikki urug‘i suv so‘raganida Muso alayhissalom Allohning amri ila hassani toshga urdilar, toshdan o‘n ikkita buloq otilib chiqdi. Hamon o‘sha suvlardan ichib kelyapmiz. Alloh menga: “Ey Shamuil, shu hassaga bo‘yi teng odamni podshohlikka tanla!” – deb vahiy etdi. Kim podshohlikni istasa, bo‘yini shu hassaga tenglasin, agar bo‘yi hassa ila teng bo‘lsa, shu ondayoq uni podshoh, deb tan olasiz. Rozimisiz?
Talabgorlar safi juda uzun edi. Hamma rozilik bildirdi. Har bir odam xayolan hassani bo‘yiga moslab ko‘rib, ichida “Alloh podshohlikka meni tanlagandir”, – deb o‘yladi.
Eng birinchi bo‘lib bo‘yini hassaga tenglagan odam podshoh talab qilgan zodagon bo‘ldi. Ammo hassa undan yarim quloch baland chiqdi. Shu tariqa hassa bilan bo‘y o‘lchash boshlandi. Shamuil alayhissalom Allohni zikr qilgan ko‘yi vaziyatni kuzatib o‘tirdi. Quyosh tik kelganda qalbida podshohlikka zarracha orzu bo‘lgan insonlarning barchasi hassa bilan yonma-yon turib ko‘rdi, hech kimning bo‘yi mo‘jiza hassa bilan tenglasha olmadi.
Odamlar toliqdi. Ba’zilar umidsizlandi. Ba’zilar hayratga cho‘mdi.
– Erta tongda yana yig‘iling, – dedi Shamuil alayhissalom. – Podshohni orangizdan yana izlaymiz.
Ikkinchi va uchinchi kun birinchi kun kabi besamar o‘tdi. Kishilarning ayrimlari: “Bu ilojsiz ish!”, “Bizga podshoh ham, urush ham kerak emas!”, “Baytil Maqdisni Allohning o‘zi qo‘riqlab oladi”, – deyishgacha yetib bordi. Shamuil alayhissalom shunday dedi:
– Hukmdorlikka qalbida muhabbati borlarni Alloh xushlamadi. Ular podshohlikka tanlanmadilar. Erta subhda Baytil Maqdisning yoshu qari erlarini chorlang. Hamma o‘z bo‘yini hassa bilan o‘lchaydi. Podshohlikni emas, Allohning rizosi va muhabbatini istagan bandani Robbimiz bizga podshoh qilib tanlashiga zarra qadar shubhalanmang!
To‘rtinchi kungi tanlovda ham hassa hech kimga bo‘y bermadi. Bo‘yini o‘lchatmagan biror odam qolmadi.
– Kim kelmadi? – deb so‘radilar Shamuil alayhissalom.
– Bir cho‘pon kelmadi, – dedi Shamuil alayhissalomning musohiblaridan biri. – Qo‘yi bolalabdi. Shunga kela olmadi.
– Chaqiring, men kutaman, – dedi Allohning elchisi.
Yarim soatlar o‘tib, kelbatli, kuchi mushaklaridan toshib turgan, bo‘yi tik va baland, soch-soqoli qora va uzun, ko‘zlari yirik-yirik, yuzida bir sakinat nuri porlagan, ammo libosi faqirona bo‘lgan cho‘pon yigitni boshlab keldilar. Shamuil alayhissalom bu yigitni yuzini esladilar. Hamma va’z-nasihatlarida oldingi safda turib, sidqidildan tinglayotganini ko‘p ko‘rgan edilar. Yigit qo‘lida yangi tug‘ilgan qo‘zichoqni ko‘tarib olgan edi. Orqasidan esa ona qo‘y yugurib kelyapti. Shamuil alayhissalom ichlarida: “Shu yigit qavmimizning podshohi bo‘lsa, ne ajab, inshaAlloh!” – deb o‘yladi.
– Kel, ey cho‘pon! – dedi mehr ila. – Ismingni ayt. Kimsan?
– Sizga Allohning salomi bo‘lsin, ey Allohning payg‘ambari! – dedi cho‘pon yigit tavoze ila.
– Senga ham Allohning salom va rahmati yog‘ilsin! – dedi Shamuil alayhissalom ham qalblari, ham chehralari yashnab.
– Ismim Tolut, bir faqir cho‘ponman, – dedi yigit.
– Ey Tolut, nega yangi tug‘ilgan qo‘zichoqni ko‘tarib kelding? Onasi bilan qoldirsang bo‘lardi, – dedi Allohning elchisi.
– Ey Allohning payg‘ambari, bu qo‘zichoq bir oz oldin tug‘ildi, oyog‘i cho‘loq edi. Shundoq qoldirsam, ozorlanadi. Siz chorladingiz, ko‘tarib kelaverdim. Qoldirib kelgani ko‘zim qiymadi, – dedi Tolut qo‘zichoqning jingalak boshini, jajji quloqlarini qashib.
– Sen bir zaif maxluqqa rahm qilibsan, Robbim senga doim rahm qilsin, – deb duo qildilar Shamuil alayhissalom. – Bo‘yingni shu hassa bilan o‘lchab ko‘r.
Tolut Shamuil alayhissalomning qo‘llaridan hassani olib, bo‘yiga tengladi. Hassa uning bo‘yi bilan bab-barobar bo‘lib, uzun ham emasdi, kalta ham emasdi. Bunga to‘planib turgan hamma guvoh bo‘ldi. Biroq ayrim zodagonlarning rangi gezardi.
Shamuil alayhissalom minbarga Tolutni yetaklab chiqib, dedilar:
– Ey Bani Isroil! Allohdan qo‘rqing va Uning amrlariga so‘zsiz bo‘ysuning! Alloh orangizdan bir kishini podshoh deb tanladi. Ko‘pchiligingiz taxtga havasmand edingiz, ammo Alloh tanlagan podshoh unday emas. U, albatta, Allohning amriga itoat etadi va sizlarga podshohlik qiladi. Uning ismi Tolutdir!
Aslida, bu onlarda Allohga takbir, tasbih aytilishi kerak edi. Biroq unday bo‘lmadi. Podshoh talab qilgan zodagonlardan biri e’tirozini e’lon qildi:
– Ey Shamuil! Biz bu cho‘pon podshoh bo‘lishiga rozi emasmiz! U juda qashshoq, biz esa boy va badavlatmiz. Podshohlikka biz loyiqmiz! – dedi.
Shamuil alayhissalom g‘azablandilar. Yuzlari qizarib ketdi:
– Ey g‘ofillar! – deb hayqirdilar. – Sizlarga aytdimki, sizlar nodon qavmsiz. Qasamini unutuvchi xalqsiz! Alloh podshoh yuborsa, unga ergashamiz, deb ont ichdingiz, biroq endi o‘z odatingizga ko‘ra, isyon etyapsiz!
– Ey Shamuil! – zodagonlardan yana biri ovozini ko‘tardi. – Bizni haqoratlashni bas qil! Podshohni Alloh emas, sen tanlading! Sening hassang tanladi! Alloh bizga Tolutni O‘zi tanlagani haqida bir belgi bersin!
– Holingizga voy, ey Bani Isroil! Allohning payg‘ambaridan yordam so‘rab kelasiz, unga iymon keltirasiz, ammo unga ishonmaysiz! – dedilar Shamuil alayhissalom. – Muso alayhissalomga ham shundoq muomala qilar edingiz! Bilingki, Alloh kimni xohlasa, o‘shanga mulk beradi, podshohlik beradi. Fazl mol-dunyoda emas, fazl ilmdadir. Tolut sizlardan ko‘ra ilmli va jisman pahlavondir. Alloh izzat, ilm va karam Egasidir! U Tolutni sizlarga podshoh qilib tanladi, tez orada bir ilohiy belgi yuborib Tolutning podshoh ekanligini ko‘zingizga ko‘rsatadi. Ammo bundan siz yutmaysiz, shuni yaxshi biling! Hammangiz tarqaling, erta subhda keling, Allohning mo‘jizasini ko‘rasiz!
Shamuil alayhissalom shunday deb, minbardan tushib o‘z uylariga jo‘nadilar. Odamlarning ba’zilari zodagonlar qilgan bema’ni qiliqlardan afsuslandi, ba’zilari qo‘rqdi, ba’zilari esa umuman ta’sirlanmadi.
        </item>
        <item>
Saqif G‘oba o‘z shahriga yuzlab asirlar, tuyalarda bir qancha o‘ljalar bilan kirib keldi. Xayolidagi rejalari unga sira tinchlik bermas, halovatini o‘g‘irlagandi. Yo‘l-yo‘lakay shaharning vayrona tusiga kirib qolganini idrok etdi. Ko‘chalar benihoya ifloslangan, shahar bo‘ylab oqadigan anhorlar axlatga to‘lgan; odamlar ham savdoyiga o‘xshaydi: juda ko‘pchilik xamrga ruju qo‘ygan, mast bo‘lmagan odamni topish mahol. Mashshoqlar, qo‘shiqchilar, raqqos-u raqqosalar, shoir va sergaplar ko‘paygan. Biror mehnatga bo‘yni yor bermay qolgan va hayotda ma’no-mazmun topmayotgan olomon shaharning har joyida to‘dalashib ichadi, mashshoqlarga kuy chaldirib, raqqoslarni o‘ynatadi, orada sergaplar o‘rtaga chiqib, har xil tuturiqsiz gaplarni aytib, odamlarni kuldirmoqchi, qarsak chaldirmoqchi bo‘ladi.
Saqif G‘oba shu manzara ichidan o‘tib borarkan, mamnun edi. Ayniqsa, odamlar uni ko‘rganlarida tiz cho‘kishlaridan lazzatlanadi, o‘n yillik jang-u jadalda olgan ulushini olomonga ko‘z-ko‘zlarkan, ichida: “Muso bu narsalardan nafrat etardi. Lekin odamlar yaxshi ko‘radi! Xursandchilikka nima yetsin!” – deb o‘yladi.
Saroyga kelgach, qirq kunlik bayramga amr berdi. Shaharning asosiy ko‘chalarini ta’mirlashni buyurdi. “Boshqa joylar shart emas, xalq qanday xohlasa, shunday yashasin. Men yuradiganim yo‘llar, boradiganim joylar orasta bo‘lishi shart”, – dedi u. G‘obaning bu so‘ziga ko‘ra, faqat u boradigan, faqat u ko‘radigan joylar obod qilinadigan bo‘ldi.
Shaharni mashshoqlar shovqini, xonandalar xonishi, shoirlarning madhlari qamradi. Hamma hokimning marhamatidan mast edi. Odamlar raqs tushib, basharalari tirjayib, hokimni maqtasalar-da, ichlaridagi hadik portlagudek edi. Ellik yillik davrida Saqif G‘obadan bir ro‘shnolik bo‘lmadi, endi bu saxovati ortida u nimani istayapti?!
Bu payt hokim saroyda ichki josuslar axborotini o‘rganish bilan band edi. Tasmin unga shaharning har ko‘chasi haqida jamlangan maxfiy ma’lumot taxtachalarini tutdi. Ularni o‘qirkan, hokim dedi:
– Hukmronligimizga qarshi biror kuch bo‘lmasligi kerak. Bu yerda yozilishicha, ko‘chaga deyarli chiqmaydigan, chiqsa birovga el bo‘lmaydigan, bayramlarga bormaydigan odamlar bor ekan? Kim ular?
– Janobim, bu toifa xuddi yo‘qlikka o‘xshaydi. Surati bor, jismi bor, biroq bir harakati yo‘q. Tirikchiligini qiladi, uyiga ketadi. Bola-chaqasi ham shu. Ularning oldi-berdisi o‘zaro bo‘ladi. Ular sizning mulkingizda qonunlaringizni buzmaydigan, lekin o‘z qonunlari asosida yashaydigan odamlardir.
G‘oba bir lahza o‘yga botdi. Qulog‘i ichida Quvilganning tovushi yangradi: “Ey G‘oba! Sening qonuning ila yashamas ekan, ular sening dushmanlaringdir! Ular sen xohlagandek yashashlari shart!”
– Tasmin, – dedi xokim. – Ular mening bayramlarimda qatnashmaydilarmi?
– Qatnashmaydilar, janobim, – dedi Tasmin.
– Ular mening fuqarolarim kabi o‘yin-kulgi qiladilarmi? – yana ham qiziqdi G‘oba.
– Ular o‘yin-kulgi, kayf-u safoni xushlamaydilar, janobim, – tavoze bilan javob berdi hokim yordamchisi.
– Men qurgan ibodatxonaga boradilarmi?
– Zinhor bormaydilar.
– Men haqimda, siyosatim haqida norozi bo‘lib gapiradilarmi? Yoki menga qarshi biror ish qiladilarmi?
– Yo‘q, janobim. Ular sizni yomonlamaydilar ham, maqtamaydilar ham. Siyosatingizga qarshilik bildirishmaydi ham. Biroq ma’qullashmasliklari-da, aniq.
– Ko‘rdingmi, Tasmin, ana shular eng xavfli dushmanlarimdir. Ilondek sassiz sudraladilar, sen, hatto, ularning kimligidan, maqsad-muddaosidan bexabarsan. Ular esa mening mulkimda daxlsiz, xavfsiz yashab, menga qarshi tish qayraydilar!
– Janobim, bu gumonning bir dalili yo‘q...
– U holda, top. Ularni yaxshiroq nazorat qil. Men tomonda bo‘lmagan odam, mening yo‘rig‘imdan yurmagan kishi, mening nog‘oramga raqs tushmagan inson, shuni bilki, ey Tasmin, mening dushmanimdir! Anavi pismiqlarning hammasini qama. Buyuk rejani amalga oshmoq fursati behad yaqin qoldi. Amrimni eshit! Jolut hazratlarini xudo deb tan olishga biz tayyormiz. O‘rdun vodiysida bir ulkan ibodatxona quramiz. Qadim podshohlar Bobilda osma bog‘ qildilar. Fir’avnlar esa o‘zlari, oilasi uchun ehrom qurdirdilar. Buyuk imoratlar hukmdorlar qudratiga bir ramzdir. Jolut ibodatxonasini qurish uchun shahardagi hamma zindonni bo‘shat: mahbuslarning hammasini ishlat! Bergan nonimni oqlasin ular. Qolaversa, buyuk ish bilan gunohlaridan poklanishsin. Yangi qamaladigan pismiqlarni zindonda ushlab tur. Mahbuslar qurilishda o‘lishi bor, kasallanishi bor, keyin o‘rniga keltirasan. Ungacha bular kaltak yeb, nima ish buyursang, bajaraman, deydigan bo‘ladi. Uqdingmi?
– Uqdim, janobim! – ta’zim qildi Tasmin.
– Asirlar ichida alohida avaylab olib kelganimiz – sharqlik muhandislarga yaxshi sharoit qilib ber. Ular O‘rdun vodiysiga borib, hammadan oldin joylashsinlar. Qurilish joyini belgilasinlar. Kerakli xom-ashyoni topish harakatida bo‘lsinlar!
– Xo‘p bo‘ladi, janobim!
– Shohona aravamni hozirlat, ibodatxonaga boraman.
... Ibodatxonaga kirib, G‘oba ajablandi. Bu yer o‘likxonadek sovuq edi. Ibodatgo‘ylar ham ko‘rinmasdi. Bir-ikki xizmatkor qandaydir ma’bud haykallarini artib-surtib yurishardi.
– Hoy, Astinos qani? – deb ulardan birini chaqirdi Saqif G‘oba.
Xizmatkor yugurib kelib, tiz cho‘kdi:
– Ustozimiz uzoq vaqtdan buyon xonalaridan chiqmayaptilar, – dedi.
Hokim hayron bo‘ldi. So‘ng:
– Meni uning xonasiga boshla! – dedi.
Xizmatkor sakrab o‘rnidan turdi-da, oldinga tushib, chopqillab yo‘l ko‘rsatib, G‘obani ibodatxonaning tagiga olib tushdi. Kohinning xonasini ko‘rsatdi. Hokim xizmatkorga ketaver, dedi-da, ichkari kirdi. Kohin yerda o‘tirib, Tavrot o‘qir edi. G‘obani ko‘rib, bir seskandi-yu, lekin o‘rnidan jilmadi.
– Kohin hazratlari, meni kutib olib, ehtirom ko‘rsatmaysizmi? O‘n yildan buyon ko‘rishmadik, – dedi Saqif G‘oba bu holdan g‘ijinib.
– Seni ko‘rmagan o‘n yilim eng yaxshi yillarim edi, – dedi Astinos.
G‘obaning ustidan bir chelak muzdek suv quyib yuborilgandek bo‘ldi.
– Nima? Nima deyapsan, ey isqirt chol?! – deb Astinosning yoqasidan ushlab, dast ko‘tardi.
– Ey kofir! – G‘obaning qo‘lidan chiqishga tirishib, hayqirdi Astinos. – Sen mendan Tavrotni o‘zgartirishni so‘rading. Ammo Alloh Tavrot ila meni o‘zgartirdi! Allohdan bo‘lak iloh yo‘q, deb guvohlik beraman! Muso uning bandasi va elchisi deb guvohlik beraman!
G‘oba cho‘chib ketdi. Astinosni qo‘yib yuborib, ortga chekindi.
– Esingni yeb qo‘ydingmi? – dedi belidagi qilichini qindan sug‘urarkan.
– Mening esim joyida. Sen esingni yig‘, ey kofir! Seni bu dunyoda xorlik, oxiratda olovli jahannam kutyapti!
G‘oba o‘zini tuta olmadi. Qilichini bor kuchi bilan Astinosning ko‘ksiga sanchdi. Astinos esa, negadir, jilmaydi, og‘zidan qon otilarkan, Saqif G‘oba eshitadigan darajada dedi:
– Allohdan bo‘lak iloh yo‘q!..
... Astinosni o‘ldirib, saroyga qaytgan Saqif G‘oba oxirgi ellik yilda birinchi marta qayg‘uga tushdi. Yuragi tor bo‘lib, tushkunlik changalidan chiqa olmay qoldi. Miyasida esa Quvilganning ovozi shang‘illar, ammo G‘oba uning ma’nosini ilg‘ay olmayotgan edi.
... Mahbuslar ko‘zlariga ishonmasdilar. Ular bir necha uzoq yillik zulmatdan so‘ng, nurga chiqdilar. Oyoqlarida, qo‘llarida zanjir bo‘lsa-da, baxtiyor edilar.
Roqib ham osmonga, quyoshga boqarkan, vujudi yorug‘likning har zarrasidan huzur topayotganini sezdi.
– Allohga hamd bo‘lsin, U har qanday nuqsondan pokdir, – dedi Atboga. – Ustoz, Robbimiz bizni zulmatdan qutqardi.
Atbo o‘ychan edi. U bir necha kunki, bir tushni qayta-qayta ko‘rdi. Tushida Muso alayhissalom: "Roqibni ol-da, zindonni tark et!" – der edi.
– Robbim xayrli etsin, Roqib, – dedi Atbo. – Zindonda dunyo havasidan ozod eding, qalbing Robbing bilan mudom bog‘langan edi. Endi esa dunyo ziynati, orzusi seni Allohdan to‘sadi. Bu imtihonlarning kattasidir. Bu zindondan ko‘ra og‘ir sinovdir. Shuning uchun, Robbingni doim zikr qil! Biror imtihonni katta yo kichik sanama. Har biri seni yo aziz, yo zalil qila oladigan imtihondir ular.
... Zanjirli holda mahbuslar bir oyda O‘rdun vodiysiga yetib bordilar. Darhol ish boshlandi.
Sharqdan keltirilgan muhandislarning bo‘yi yerli odamlar bo‘yidan biroz past, ko‘zlari qiyiqqa moyil edi. Ular o‘z ishlarini puxta bilishlarini ko‘rsatishdi: vodiyning eng xavfsiz – suv toshmaydigan, selda qolmaydigan joyi tanlandi, poydevor uchun yerni o‘yish boshlandi. Poydevor toshlari bu yerdan ikki yuz chaqirim uzoqda, Sharq tomondagi tog‘dan kesib kelinadigan bo‘ldi. Besh yuz mahbus tosh kesgani tanlandi. Ularning hammasi baquvvat va daroz edi. Roqib ularning ichiga tushdi. Atbo keksaligi uchun unga diqqat qaratilmadi. Erta tongda mahbuslar toqqa yo‘l olishi va ular bu oqshom yo‘l tadorigini ko‘rib qo‘yishlari buyurildi.
Quyosh botdi. Shom qorong‘usi quyuqlashdi. Roqib ustozidan ayrilayotganidan benihoya mahzun edi. Atbo, aksincha, xotirjam ko‘rinadi. Roqib, tabiatan o‘z tuyg‘ularini aytavermagani uchun ichidagi dard yuziga balqib chiqdi. Atbo shogirdini o‘n yildan buyon biror marta shu ahvolda ko‘rmaganini o‘yladi. Ishlarini tugatib, olov atrofida berilgan shildir sho‘rvaga qotgan nonni botirib, tamaddi qilish asnosida Atbo past ovozda, begona eshitmaydigan darajada dedi:
– Roqib, bugun bu yerdan ketamiz. Ziyrak uxla.
Roqib ustoziga hayron boqdi.
– Shunday qilishimiz kerak. Tushimda bir oydan beri Muso alayhissalom: “Roqibni Baytil Maqdisga kuzatib qo‘y!” – deyaptilar. Agar bugun ketmasak, seni Baytil Maqdisga emas, Alburs tog‘lariga kuzatishimga to‘g‘ri keladi. Tayyorlan. Bularni hamma uxlaganda kiyib ol.
Atbo Roqibning oldiga bir tugunchani sekin qo‘ydi.
... Mahbuslar uyquga ketdilar. Atrofda o‘nlarcha soqchilar tinimsiz aylanadi. Mahbuslar yotgan tekislikka ustunlar o‘rnatilib, mash’ala yoqilgan. Yorug‘lik har bir harakatni ko‘rish uchun kifoya qiladi.
Roqib boshiga qo‘yib yotgan tugunni olib ochdi: soqchilar kiyimi va sovuti!
Yotgan joyida kiyim va sovutni kiydi. So‘ng nafasini yutib, ustozi Atboning ishorasini kuta boshladi. Tilidagi bir duo qalbida ham jaranglardi: “Allohim, ustimizdan sabr yomg‘irini yog‘dir! Qadamlarimizni sobit et! Bizni kofirlar ustidan g‘olib qil!”
Unga bu duoni zindonda Atbo o‘rgatgan edi. Atbo o‘tmish payg‘ambarlari, ularning kofirlarga qarshi urushlari haqida hikoya qilib, “Alloh o‘z izni ila tavhid yo‘lidagi kichik qo‘shinlarga kufrning katta lashkari ustidan g‘alabalar ato etgan. O‘shanda Allohga taslim qullar: “Allohim, ustimizdan sabr yomg‘irini yog‘dir, qadamlarimizni sobit qil, kofirlar ustidan g‘olib et!” – deb duo qilishgan”, – degandi. Hozir ham Roqib bu duo ila Robbisiga yolvorar edi. Shu payt soqchilardan biri u yotgan joyga kela boshladi. Roqibning yurak urishi tezlashdi. “Soqchi” yaqin kelib, unga buyurdi:
– Mahbus Roqib, ortimdan!
Bu ustoz Atbo edi. Roqib ham tezda turib, unga ergashdi. Atbo Roqibga pichirlab:
– Shoshilma! Dovdirama! Xuddi soqchilardek mahbuslarni sanab yur! – dedi. So‘ng qo‘shimcha qildi: – Anavi daraxt ortiga hojating qistab qolgandek bo‘lib o‘t. Sal narida egarlangan ot turibdi. Minib, daraga tush. O‘sha yerda ko‘rishamiz.
... Dara ichiga tushib, Roqib atrofga alangladi. Osmonda oy ko‘rinmaydi. Yengil shabada esadi. Uzoqdan shag‘irlab oqayotgan soy ovozi eshitiladi.
– Roqib!
Atbo ham yetib keldi.
– Ketdik!
Ikkovlari dara ichidan g‘arb tomonga otni yeldirib ketishdi. Tongga yaqin daradan chiqishgach, dasht boshlandi. Tuproq oq va qum aralash edi. Yantoq, isiriq, saksavul, jing‘il kabi butasimonlar o‘sib yotardi.
Mashriq yorisha boshlaganda orqada otliqlar to‘dasi ko‘rindi. Ular ikki mahbusning yo‘qolganini sezib, otning tuyog‘i izidan kelishayotgan edi.
Ustoz va shogird otlarini yanada niqtashdi. Bir soatlarda quyosh chiqdi. Otliqlar juda olisda bo‘lsa-da, quvishdan to‘xtash niyatlari yo‘q edi. Atrof yaydoq bo‘lib, ko‘zga ko‘rinmay ketish mahol edi.
Atbo to‘xtadi. Roqib ham otning yuganini tortib, ustoziga savolomuz qaradi.
– Menga Muso alayhissalom: “Roqibni kuzatib qo‘y!” – dedilar. Birga bor, demadilar. Bolam, Baytil Maqdis shu tarafda. Uni, albatta, Allohimning yordami va izni ila topib borasan, men shu yerda qolaman. Mening safarim tugadi, – deb Atbo otdan tushdi.
Roqib ham yerga sakradi.
– Ustoz!
– Mening otimni o‘zing bilan ol! – dedi Atbo otining jilovini Roqibga tutqazarkan. – Charchaganda almashtirib minasan. Qurol-yarog‘ingga doim diqqat qarat. Allohning zikridan g‘ofil bo‘lma. Baytil Maqdisda qiladigan ishingni Allohning O‘zi senga bildiradi. Bor!
– Sizni qanday tashlab ketaman! – Roqibning ko‘zidan yosh duvilladi.
– Robbimning huzuriga boradigan vaqtim yetdi, shekilli. Sen meni Robbimizga qoldirib ketyapsan. Bor! – dedi Atbo.
Roqib umrida birinchi marta ustozini bag‘riga qattiq bosdi-da,  shart o‘girilib, otiga sakrab mindi va:
– Alloh mo‘minlarga rahm qilguvchidir! Undan bo‘lak iloh yo‘q! – deb hayqirdi-da, qamchisini havoda o‘ynatdi.
... Roqibning ortidan kulib qarab qolarkan, Atbo kamonini olib o‘qladi-da, quvib kelayotganlarga o‘grildi.
        </item>
        <item>
... Baytil Maqdis xalqi Shamuil alayhissalomning yo‘liga ko‘z tikmoqda. Va’da qilingan mo‘jiza har kim uchun behad qiziq.
Quyosh ikki nayza bo‘yi ko‘tarilganda yig‘ilgan odamlar bir necha yuz mingga yetdi. Yoqub alayhissalomning kenja o‘g‘li Binyamin avlodidan cho‘pon Tolutning podshohlikka tanlanganligining shov-shuvi bir kechadayoq hamma joyga tarqaldi. Tolutning podshohligi Allohning bir mo‘jiza belgisi orqali isbotlanishi xabari eng dangasa odamlarni ham bu yerga ohanrabo kabi tortdi.
Shamuil alayhissalom Tolut va as’hoblari ila kirib keldilar. Balandlikka ko‘tarilib, – Ey Bani Isroil! – dedilar. – Alloh Tolutni sizlarga podshoh etib tanladi. Buning isbotini, albatta, Allohning izni ila, ko‘rajaksiz.
Shundan keyin Shamuil alayhissalom ko‘zlarini osmonga qaratib, Allohga hamd va tasbih, takbir o‘qiy boshladilar.
Osmonni kuchli ovoz qamradi. Qarsillagan, charsillagan tovushlar bir necha bor yangradi. Kuppa-kunduzi atrof yanada yorishib ketdi.
Odamlar qiy-chuv ko‘tarib, yerga yiqildi. Shamuil alayhissalomdan boshqa yiqilmagan biror kishi qolmadi. Osmondan kelayotgan dahshatli ovoz hammaning oyog‘idan quvvatni sug‘urdi. Hamma qochishni istardi, biroq oyoqlarda mador yo‘q edi.
Ovoz tindi. Odamlar qo‘rqa-pisa boshlarini ko‘tardilar va qalblaridagi titroq ziyoda bo‘ldi: osmondan ulkan sandiq tushib kelayotgan edi. Sandiqning ikki tomonidan ikki nurli xilqat ko‘tarib olgan edi.
Sandiq pastlagani sayin nur shunchalar porladiki, hech kim boshini ko‘tara olmay qoldi. O‘rtada tik turgan Shamuil alayhissalomning:
– Sizlarga Allohning salomi bo‘lsin, ey Allohning solih bandalari! – deb xitob qilganlari eshitildi. Javoban:
– Sizga ham Allohning salomi va rahmati bo‘lsin, ey Allohning payg‘ambari! – degan guldiragan tovush yangradi.
– Bizlarga nima keltirdingiz, ey Allohning farishtalari? – deya savol berdilar Shamuil alayhissalom.
– Robbimizdan sakinat keltirdik. Ushbu sandiqda Siz istagan narsalar bor, – degan qudratli sas keldi quloqlarga.
Birozdan keyin Shamuil alayhissalom:
– Boshingizni ko‘taring, ey Bani Isroil! – dedilar. Hamma hadik ila boshini ko‘tardi. Odamlar egnilarini chang-chungdan tozalab o‘rinlaridan turib, nazar solib Shamuil alayhissalomning yonlarida turgan ulkan sandiqni ko‘rdilar.
– Bu Muso va Horun alayhissalomning narsalari solingan sandiqdir. Alloh buni Tolutning podshohligini tasdiqlash uchun tushirdi. Buni inkor etuvchilar orangizda bormi? – deb so‘radilar Allohning elchisi. Hamma sukut saqladi. Bir necha lahza oldingi qo‘rquv hali qalblarni butkul tark etmagan edi.
– Allohdan keladigan hamma narsaga rozi bo‘ling. Bu sizlarga dunyo hayotida izzatni, sharafni, qudrat va buyuklikni, oxiratda jannatni beradigan ishdir, – dedilar Shamuil alayhissalom. So‘ng Tolutga buyurdilar: – Ey Tolut! Sen shu ondan e’tiboran Bani Isroilning podshohisan. Qavmingga nasihat qil. Ularning dodlariga yet. Jarohatlariga malham qo‘y. Alloh seni buyuk ish uchun, buyuk imtihon uchun tanladi. Allohdan qo‘rq!
Tolut Shamuil alayhissalomning yonlariga chiqib, so‘z boshladi:
– Ey Bani Isroil! Allohga hamd bo‘lsin! Faqat U maqtovga loyiq Zotdir. Allohdan qo‘rqing, faqat U qo‘rqishga munosib Zotdir!
Bani Isroil o‘z qarshisida cho‘ponni emas, zabardast bir podshohni ko‘rdi. Tolut davom etdi:
– Adolat har narsa o‘z o‘rnida bo‘lishidir. Zulm bir narsaning o‘z o‘rnidan boshqa joyga majburan ko‘chirilishidir. Podshoh o‘laroq mening ikki ishim bor: har narsa, har kim o‘z o‘rnida bo‘lishni ta’minlamoq va yurtni bosqinchidan himoya etmoq.
Ey Bani Isroil! Meni ulug‘lamang. Menga ta’zim qilmang. Meni maqtamang. O‘z haddingizni biling. Hamma o‘z ishini bilib qilsin. Jinoyatchi ichimizdagi bosqinchidir. Men ularni, albatta, jazolayman. Allohning elchisi Shamuil alayhissalom yo‘lboshchimizdir, u kishiga, shubhasiz, ergashaman, itoat qilaman. Har kim halol narsani kasb etsin, haromdan tiyilsin. Sizlardan meni yeb-ichirishni so‘ramayman. Sizlardan halol yeb-ichishingizni talab qilaman. O‘zaro mehribon bo‘ling. Qo‘pol bo‘lmang, befarosat bo‘lmang. Yolg‘on gapirmang. Rost so‘zlang. Biringiz ikkinchingizni qo‘rqitmang. Biringiz boshqangizni kaltaklamang. Bir-biringizni o‘ldirmang. Bir-biringizning ustingizdan hukm chiqarmang. Bir-biringizni sotmang. Hukm berish uchun Allohning elchisi va ijro etish uchun podshohingiz bor. Biling, hech kim bir-biridan  terisining rangi, boyligi, mol-mulk sababli afzal emas.
Allohning nazdida hamma teng. Fazlni Alloh beradi. Insonlardan kim afzal ekanligini Alloh hal etadi. O‘z noqis aqlingiz bilan gapirmang. Hasadgo‘y bo‘lmang. Hasad ortidan bir-biringizni sharmanda qilmang, o‘ldirmang. Qo‘rqoq bo‘lmang. Allohdan qo‘rqing. Allohdan qo‘rqingki, U sizni himoya etgay! Pok bo‘ling. Alloh poklikni sevadi. Go‘zal bo‘ling. Allohga go‘zallik xush keladi. Poklik ayni go‘zallikdir. Go‘zal narsalarning hammasi pokdir. Birovni ayblamang. Aybni o‘zingizdan izlang. Robbimizning qadariga taslim bo‘ling. Baxt ana shundadir. Xiyonatkor bo‘lmang! Ey Bani Isroil! Yaxshilikning mukofoti bor bo‘lgani kabi yomonlikning ham jazosi bordir. Adolatda izzat va sharaf bo‘lgani kabi zulmda xorlik va halokat bor. Jasoratda omonlik bo‘lgani kabi qo‘rqoqlikda halovatsizlik va xatar bor.
O‘zaro do‘stlashmoqda qudrat bo‘lgani kabi adovatda zaiflik bor. Bir-biringiz bilan do‘stlashmoqqa yaxshi sabablar izlang, dushmanlashmoq uchun yomon sabab izlamang! Dushman zulmiga sabr etmoqdan ota-onang, qarindoshlaring, do‘stlaring nuqsonlariga sabr etish yaxshiroqdir. Yaqinlaringga sabr etsangiz, ular isloh bo‘ladi, in shaa Alloh.
Ey Bani Isroil! Men sizlarga mo‘l rizq va’da etmayman. Zotan, rizqni Alloh beradi. Men sizlarga mo‘l rizq topish va uni saqlab qolishning yo‘lini ko‘rsataman. Ogoh bo‘ling, mo‘l rizq halol mehnatdadir. Rizqning mo‘lligi uning miqdorida emas, barakasidadir. Baraka esa doim qorning to‘qligida emas, ko‘ngil to‘qligida. Siz ovqat talabida, mol-mulk talabida emas, haq talabida, halollik talabida va saxovat talabida bo‘ling. Rizq xuddi yomg‘irdek ustingizdan yog‘iladi.
Haqni botilga almashtirsangiz, halolni harom bilan yo‘qotsangiz, saxovat o‘rniga baxillikni, xasislikni odat tutsangiz, bilingki, yeysiz, ammo to‘ymaysiz, kiyasiz, ammo isinmaysiz, ichasiz, ammo chanqog‘ingiz qonmaydi, boylikka ko‘milasiz, ammo halovat topmaysiz! Ey Bani Isroil! Hamisha yurt himoyasiga shay turing! Vatanga dushman kelsa, hammangiz urushga shay turing! Ey Bani Isroil! Biling, adolatingizga roziman, zulmingizdan noroziman. Bilganim va ko‘rganimning ustidan hukm qilaman, mendan yashirganingiz Allohga havola. Mazlumning ko‘zyoshidan qo‘rqing! Nochorni ezishdan qo‘rqing! Zaifni azoblashdan uyaling! Haddingizni biling! Agar bu ishlarni qilsangiz, Alloh sizlarni yo mening qo‘lim ila, yo boshqa bir yo‘l ila, albatta, jazolaydi! Ey Bani Isroil! Allohga ibodat qiling! Butlarga ibodat qilmang!
Mening nasihatim shu.
Bu nasihatga amal qilsangiz, Alloh bizga fazlni ziyoda qiladi. Bu nasihatni nazarga ilmasangiz, mensimasangiz, sizning ahvolingiz og‘ir, demak, qalbingiz g‘aflat changalida halok bo‘libdi. Kelajagingizdan halokat kuting. Bu nasihatni qabul etsangiz, Yer yuzida izzat va sharaf, xalqlar, qavmlar ichida kuch va qudrat, obro‘ va yuksaklik topasiz, oxiratda esa, Allohning izni va marhamati ila jannatga kirajaksiz!
Bilingki, Jolut, albatta, Baytil Maqdisga keladi, ammo u kelmay turib, uning ustiga biz boramiz. U bilan hisobli ishlarimiz bor. Tarqaling. Ertaga yana yig‘ilib shu masalada so‘zlashamiz, inshaAlloh!
... Bani Isroil podshohning nutqidan mutaassir bo‘ldi. Ular qarshilarida bir podshohni ko‘rib, unda hokimiyat qudrati va adolat qat’iyatini his etdilar va o‘zlarini mard, hamiyatli, himmatli va sobit seza boshladilar. Qalblarida podshohlariga bir muhabbat va itoat uyg‘ondi.
Yillarki,  davom etib kelayotgan sargardonlik, beburdlik, subutsizlik nihoya topgandek edi. Hech kim tinglamaydigan mazlum faryodining bir eshituvchisi kelgan edi. Hech kim rahm etmaydigan bechoralarning jarohatiga marham qo‘yuvchi marhamatli podshoh qoshlarida salobat-la turgandek edi. Egilgan boshlar ko‘tarildi, ezilgan qadlar rostlandi. Shu barobarda odamlar podshohning qanday tartibda ishlashini hali bilmasdilar, biroq xalqning juda katta qismi Alloh ato etgan podshohga taslim bo‘lib, uning amrlarini bajarishga tayyor edi.
... Tolut erta tongda Baytil Maqdis ko‘chalaridan yurib, Shamuil alayhissalomning uylariga kelarkan, shaharni har kungidan toza va pok ekanligini bildi.
Odamlar o‘z uylarini, ko‘chalarini tongdan tozalashgan edi.
– Jolut bilan jang og‘ir bo‘ladi, – dedi Tolut Allohga hamd aytgach. –Urushga jismonan baquvvat, matonatli, qurol ishlata oladigan, qo‘rqmas kishilar boradilar. Agar kimnidir urushdan qaytarsam, bu uni qo‘rqoq, matonatsiz deganim emas, uning xizmati Baytil Maqdis ichida ko‘proq kerak, deganimdir. Urushda lashkarni men boshqaraman. Har bir jangchi menga so‘zsiz bo‘ysunishi shart. Qol, desam, o‘lim kelsa ham, joyida qolsin. Qoch, desam, oltindan tog‘ ko‘rsatsalar ham qochsin! Aks holda, bizning lashkarimizdan manfaat yo‘qdir! Ey odamlar! Meni eshiting! Urush bu cheksiz mashaqqatdir, unda hordiq yo‘q, lazzat yo‘q, surur yo‘q. U qatldir. U charchoqdir. U halovatsizlikdir. Urushga, avvalo, yashashdan, hayotdan umidni uzib, keyin boriladi. Agar yashayman, deb borsang, sen, sening xalqing dushmanga mag‘lub bo‘ladi. O‘limga tik borsang, u sendan chekinadi. Ya’ni, sen o‘lim qo‘rquvini yengasan. Shuning uchun, lashkarga kiradigan har odamni og‘ir tayyorgarliklar kutyapti. Lashkar ichida issiq to‘shak, qaynoq ovqat yo‘q. To‘shaging toshli yer, ovqating mashaqqatdir. Shu narsalarga rozi bo‘lganlar Baytil Maqdisning sharqiy devorlari ostidagi maydonga to‘plansin! Bir soat ichida men lashkar olish sinovini boshlayman.
... Shamuil alayhissalom bilan birga maydonga borgan Tolut bo‘lajak jangchilarning mahoratini tekishirishni boshladi.
... Lashkar uchun saralash bir oy davom etdi. Har kuni Tolut saralashdan o‘tganlarni bir bo‘linma shaklida shahardan tashqariga, o‘zlarining ichidan bir odamni bosh qilib, harbiy mashg‘ulotlar uchun chiqarib yuboraverdi. Eng usta temirchilar harbiy qarorgohlarga o‘z ustaxonalarini o‘rnatib, qurol-yarog‘ yasashni boshladilar. Bani Isroil katta jo‘shqinlik ichida edi. Ularga tuganmas baraka yog‘ilayotgandek edi. Odamlarning qo‘li qo‘liga tegmaydi. Bozorlar qaynaydi. Hamma Jolut bilan jang haqida o‘ylar, butun qavm shuni oliy bir maqsad bilib, birlashgan edi.
Bir oyda hamma talabgorlar saralandi. Tolut sakson ming kishilik lashkarni bir necha bo‘linmalarga ajratib, Baytil Maqdisdan tashqariga joylashtirib bo‘ldi. Jangchilar qilich, kamon, nayza, oybolta, xanjar va boshqa qurollar bilan mashq qilishga kirishdilar.
Lashkarga urush va qoidalarni tushuntirish uchun Tolut chodirdan chiqarkan, ikki yosh yigit sinovdan o‘tish uchun kelganini aytishdi. Tolut Shamuil alayhissalomga savol nazari ila qaradi. Shamuil alayhissalom:
– Ularni sina va lashkarga ol, – dedilar.
Chodir oldida ikki yosh yigit turgan edi.
– Ismlaringni aytinglar, – dedi Tolut ularga.
– Ismim Dovud ibn Iysho, – dedi jingalak sochli, yuzi dumaloqdan kelgan, biroz ozg‘inrog‘i. U yelkasiga bir xalta osib olgan edi.
– Men Roqib ibn Aslamman, – dedi oq-sariqdan kelgan, oltinrang sochi yelkasiga tushgan, nisbatan gavdali va baquvvatrog‘i.
Ikkisidan ham bir ixlos va g‘ayrat yog‘ilardi.
– Lashkardan ikki kishi tanlaymiz. Kurash tushasizlar, – dedi podshoh.
        </item>
        <item>
Saqif G‘oba Jolut ibodatxonasi qurilishiga aholini da’vat qildi.
– Xudolar oldidagi mas’uliyatingizni his qiling, – dedi u. – O‘lib ketgan ota-bobolarimizning ruhlari shu ibodatxonada qo‘nim topadilar. Bu ibodatxonani qurishda sevgi va g‘ayrat ila qatnashmoq har biringizning bo‘yningizda qarz va majburiyatdir.
Da’vatdan so‘ng aqli borlar o‘z ixtiyori bilan qurilishga jo‘nadi, aqlsizlar esa uyiga G‘obaning navkarlari bostirib kirgach, nazorat ostida yo‘l oldilar. Harqalay, G‘oba shunday deb o‘yladi.
Kecha Jolut bir maktub yo‘lladi. Unda: “Hozirlan! Olamlar qudrati kengashiga sen ham borasan!” deb yozilgandi. G‘oba bu kengash haqida uzunquloq gaplar eshitgan. Biroq bu gaplar ertaknamo bo‘lib, ko‘proq gumon edi. Podshohning kengashga chorlashi G‘obani hayajonga soldi. Demak, u katta mavqega erishdi. Demak, u ulkan kuchga mansub bo‘lmoqda!
Aytilgan vaqtda buyurilgan joyga yetib kelgan G‘oba manzil tog‘ bag‘ridagi bir g‘or ekanini ko‘rdi. G‘orning og‘zi juda katta edi. Jolut lashkarlari g‘orning ichi va tashini to‘ldirib turibdi.
G‘obani g‘orga olib kirishdi. Qorong‘u va namchil yo‘lakdan uzoq yurishdi. U deyarli hech narsani ko‘rmas, faqat qo‘lida mash’ala tutib yo‘l boshlab ketayotgan pakana va bukri kohinni ko‘rardi. Shu qadar yo‘l yurdilarki, oyoqlar og‘riy boshladi, havo kamaydi, mash’ala o‘chdi, zulmat quyuqlashdi, “Qo‘rqma, tez yur!” – dedi bukri yo‘lbon.
To‘satdan atrof yorishgandek bo‘ldi, nafas olgulik havo ham yetib keldi, ular juda keng, shiftlari baland xonaga kirib qolgan edilar. Xonaning o‘rtasida olov yonadi, sochlari patila-patila o‘sgan odamlar olovga sajda qiladi, xonaning devorlari turfa siymolarni aks ettirgan haykallarga to‘la. Bu haykalla o‘ta g‘ayritabiiy edi: ba’zilari shoxdor, ba’zilari uch ko‘zli, ba’zilari qo‘lsiz va hakozo.
Tuyqus qiy-chuv ko‘tarildi, qandaydir childirma, do‘mbira ovozlari yangradi, hamma pala-partish tiz cho‘kdi, keyin peshonalar yerga qo‘yildi.
– Boshingizni ko‘taring! – degan amr bo‘ldi. Hamma boshini ko‘tardi. Jolut keksa va juda ham xunuk chol bilan suhbatlashib kelayotgan edi. Chol saksovulga o‘xshaydi, yonoqlari turtib chiqqan, boshi kal va yakkam-dukkam sochlari o‘sib ketgan, ko‘sa, oyoqlari  qiyshiq va burishiq bo‘lib, yapaloq va barmoqsiz edi, biroq xuddi tovuqnikidek bir necha tirnoqlari bor.
Ular olov yonidan o‘tib, taxtga chiqishdi. Taxt keng bo‘lib, ikki kishini bemalol sig‘dira oladi.
Hamma Jolut va hamrohining og‘ziga tikildi.
– Bu zot mening ustozim. Jinlar va devlar saltanatining sultoni! U kishi menga bir umr hamroh bo‘ldi. O‘z lashkari ila menga hamisha yordam berdi.
Chol tirjayib bosh silkidi. Xonada sanoqsiz jinlar, devlar va shaytonlar paydo bo‘ldi.
G‘oba ham qo‘rqdi, ham mamnun bo‘ldi.
– Maqsadimiz – Yer yuzida cheksiz hukmronlik o‘rnatishdir, – dedi Jolut. – Odamlarning hammasi bizga bo‘ysunsin, bizga ibodat qilsin, bizning qonun bilan yashasin. Biroq bizga qarshilik qilib kelayotgan bir kuch bor. Bu o‘zini Allohning payg‘ambari, deb ataydigan odamlardir. Ular ishimizni doim chippakka chiqardilar. Endi unday bo‘lmaydi. Buni bizga shaytonlar sultoni aytadi.
Chol xiringlab kuldi.
– Menga qurbonlik qani? – dedi.
Shu ondayoq taxt yaqinida o‘tirgan bir kohinni shaytonning oyog‘i ostida bo‘g‘izlashdi. G‘oba esa ovozni tanidi! Ovoz Quvilganning ovozi edi! U hayajondan o‘rnidan turib ketishiga bir bahya qoldi.
Shayton esa qurbonlikning qoni bilan oltin kosani to‘ldirdi. Bir xo‘plab, Jolutga uzatdi:
– Ich!
Jolut ham bir xo‘plab, shaytonga qaradi.
– Yana ich! – dedi iblis. Jolut kosadagini yutoqib ichib tugatdi. Labiga, soqoliga tomgan qonni artdi.
– Lashkarlarim! Bu sizlarga! – dedi shayton jin va devlarga qurbonlikning jasadini ko‘rsatib. Jin va devlar yotib olib, jasadning qonini so‘rishga, yalashga kirishdi. Ular xurillar, xirillar va xishillardi.
– Haqiqatni bilinglar! – dedi shayton. – Odamzodni o‘z yo‘rig‘imizdan yurgizish oliy maqsadimizdir. Bu ishdan aslo ortga qaytmayman! Menga yordam berganlarni xudo maqomiga ko‘taraman. Yer yuzida unga hamma bo‘ysunadi. Jolut shu sharafga erishdi! Odamlarni bo‘ysundirish ham oson, ham qiyin. Osonligi – uni alday olamiz. Qiyinligi – odamlar yakka Allohga ibodat qilsalar, ularni yengishda mashaqqatga uchraymiz. Hozirgacha menda yaxshi natijalar bor! – shunday deb shayton qo‘ynidan papirusga o‘xshab buklangan yozuvlarni olib, o‘qiy boshladi. – Odamlarning ichini gumon bilan to‘ldirdim. Ularga o‘z akslarini go‘zal ko‘rsatib, rasmlar chizdirdim. Bu rasmlarga ular ibodat qilishni boshladilar. Odamlar orasida fahshni yoydim. Er yoki ayol – farqi yo‘q – hammasini hirsga qul qilyapman.
Shayton shu joyda to‘xtab, kibr bilan hammaga qaradi-da, davom etdi:
– Odamlarga yolg‘onni o‘rgatdim. Mansabga qiziqtirdim. Xayolini chalg‘itdim. Sen hammadan yaxshisan, deb ishontirdim. Ayollar tabiatan zaifdir, ularni aldash oson. Ulardan ko‘p foydalandim. Sizlar mening lashkarimsiz. Men bilan birga ortga qaytilmaydigan yo‘ldasiz. Bu sizlarga nima beradi? Yer yuzida istagan ishingizni qiling. Xayolingizga kelgan narsani bajaring. O‘zingizni qafasda saqlamang! Xohlasangiz, odam o‘ldiring! Xohlasangiz, odamlarni qo‘rqitib ishlating! Shahvatingizni tiymang! Sizga nimaiki, yoqsa, albatta, uni qo‘lga kiriting. Bo‘shanglik qilib, boy bermang. Butun olamga qanday qudratli, qanday kuchli, qanday go‘zal ekanligingizni namoyish qiling. Odamlar sizdan qo‘rqsin, olqishlasin, yaxshi ko‘rsa ham, mayli. Siz hech qachon birovning ra’yiga, ko‘ngliga qaramang. O‘z istaklaringizga boqing. Bu istak xushmuomala bo‘lishni talab etsa, albatta, xushmuomala bo‘ling.
Qahrni talab etsa, qahr ko‘rsating. Birovning istagiga o‘zingizni qurbon qilmang. Avvalo, men, deng. Sen mening istagimni bajarishda vosita bo‘lsang, sen bilan kelishaman, deng. Yo‘qsa, rad eting. Sizga vosita bo‘lmaydiganlarni yo‘q qiling, ulardan voz keching, o‘ldiring!
Shayton berilib gapirdi. Uning nutqi G‘obaga juda yoqdi.
– Shamuil degan bir payg‘ambar Tolut degan qo‘yboqarni podshoh qilib tayinlabdi. Tolut Jolut bilan jang qilarkan. Tolutning lashkarini qirib tashlash shart, vassalom. Shamuilni ham qatl eting. Bizning istaklarga g‘ov bo‘lganning ahvolini butun olam ko‘rsin!
Hamma qarsak chaldi. Shunday chapak chalindiki, uning shamoli olovni qimirlatib yubordi. Shayton chapak ovozidan, qarsak guldurosidan lazzatlandi va yana jo‘shib davom etdi:
– Bizning Yer yuzidagi hukmronligimizni, odamzodni boshqarishimizni istamaydigan bitta kuch bor. Bu payg‘ambarlardir. Ularning hammasi insoniyatni osmonga bog‘lashga intiladilar. Osmondan xabar olib kelishadi. Biz payg‘ambarlarga, ular olib kelayotgan hamma narsaga dushmanmiz! Ular o‘rnatadigan hamma qonunni sindiring, yo‘q qiling! Odamzodni samo bilan bog‘lanishiga yo‘l qo‘ymang!
Shayton lashkari bir ovozdan baqirdi:
– Ha! Ha! Ha!
– Shunday! – dedi shayton mamnuniyatdan ko‘zi qisilib. – Odamlarni birdan bo‘ysundira olmaysiz. Ularga ularning sevimli tarafidan keling. Farzandni sevsa, farzand bilan tahdid eting. Ayolni sevsa, ayol bilan aldang. Jonini yaxshi ko‘rsa, jonini olish bilan qo‘rqiting! Nima qilsangiz, qiling, insonni bo‘ysundiring.
Rostgo‘y odamni rostgo‘yligi bilan chalg‘iting. Jasoratli odamni jasorati bilan ko‘zini boylang.
Odamlarni kibr bilan zaharlang. Havolantiring. Va qalblarini o‘lim qo‘rquvi bilan to‘ldiring. Shunda ularni bemalol o‘z yo‘lingizdan olib ketaverasiz!
– Ha! Ha! Ha! – deb chuvilladi lashkar.
– Sehr bizning eng yaxshi qurolimizdir. Sehr bilan aksar qalblarni halok etishimiz mumkin. Orangizda katta-katta sehrgarlar bor, folbinlar bor, ularga biriktirilgan jinlar bor. Ular hamisha bizning xizmatimizda.
Shayton yana olqishlar og‘ushida huzurlandi.  So‘ng ibodat marosimi boshlandi. Kelganlarning barchasi shayton amriga ko‘ra butlarni ulug‘lashdi, olovdan yordam so‘radilar, qon aralashgan sharoblarni ichdilar...
Ushbu marosim G‘obaga kuch bag‘ishlagandek edi. Endi u o‘zini cheksiz erk quchog‘ida sezdi, ibodatxona qurilishi va Tolutga qarshi ikki yuz ming kishilik qo‘shin ta’minoti ishlariga sho‘ng‘ib ketdi.
Jolut qo‘shini O‘rdun vodiysiga jamlandi, harbiy mashqlar boshlandi.
– Shamuilning o‘limi, Tolut lashkarining Yer yuzidan yo‘qotilishi bizga katta qudrat beradi, – dedi Jolut Saqif G‘oba bilan lashkar ichida aylanarkan. – Jinlar, devlar biz tomonda. Bizda juda katta boylik, urush tajribasi, sanoqsiz qurol-yarog‘, yuzlab hiylalar bor. Shayton hamisha maslahatga shay. Lashkarning istaganini beramiz. Ular bizning istagimizni bajaradi. Hukmronlik zinhor qo‘limizdan ketmasin. Sen hamisha menga bo‘ysun. Agar xayolingda boshqa o‘y bo‘lsa, voz kech. Sen mendan kuchliroq bo‘lishga intilgan oningda halok bo‘lasan.
– Aslo bunday gumon qilmang, hukmdorim, – dedi G‘oba.
– Siz men uchun xudosiz. Mening xudoyim sizsiz. Men sizning qulingizman. Siz meni tarbiyaladingiz. Yo‘l ko‘rsatdingiz. Kuch-qudrat berdingiz. Siz endi Yer yuziga xudo bo‘lasiz!
Jolut xursand bo‘ldi.
– Bir on qat’iyatni boy berma. Qo‘l ostingdagilar nazoratingdan chiqib ketmasin. Doim ularni qo‘rqit. Sensiz hayot yo‘q, deb o‘ylashsin. Yo‘qolib qolsang, qanday yashaymiz, deb dodlashsin. Shunday ishlar qilki, sendan odamlar kaltak yesin, lekin seni yaxshi ko‘rishsin. Tepkingni ham ne’mat sanashsin. Zulmga ularni itni go‘shtga o‘rgatgandek, o‘rgat. Zulm bo‘lmasa, zulmni, kaltakni, zarbni o‘zlari qo‘msashsin. Senga bosh egib, sendan haqorat eshitib, huzurlanishsin. Sening mushtingni buyuk baxt, deb bilsin. Bunga erishish uchun odamlarning hayotini shovqinga to‘ldir. Qo‘shiqchilar qo‘shiq aytsin, mashshoqlar mashqini chalsin, shoirlar she’rini o‘qisin, kimlarnidir qandaydir jinoyatlar ila aybla, jazola, qatl et, kezi kelganda afv et. Hech kimga yolg‘iz qolib, sen xohlagandan boshqa narsani o‘ylashi yoki tasavvur etishiga yo‘l berma!
Odamlar sen istagan narsani o‘ylasin, sen istagan narsani orzu qilsin, sen istagan narsani ko‘rsin va gapirsin. Tushlarini ham sen xohlagandek ko‘rsinlar. Ularni shu qadar changalda qattiq ushla! Kimdir sen belgilagan hududdan chiqsa, dushman, telba, majnun, jinoyatchi, deb sazoyi qil. Biror odam senga isyon qilish, sening tasarrufingdan chiqishni xayoliga keltira olmasin! Uqdingmi, G‘oba? – deb so‘radi Jolut.
G‘oba bu nasihatlardan to‘lqinlanib ketdi.
– Uqdim, hukmdorim! – dedi butun vujudi qaltirab.
– Yaxshi, – Jolut shogirdidan qoniqdi. – Bu xudo bo‘lishning shartidir. Men xudo bo‘lish uchun kelganman, sen xudoning yordamchisi bo‘lish uchun tug‘ilgansan!
G‘oba tiz cho‘kib, o‘krab yig‘lab yubordi va Jolutning etagini o‘pa boshladi.
        </item>
        <item>
Yangi kelganlarni sinash uchun Tolut ikki kishini chaqirdi. O‘zini Dovud ibn Iysho deb tanitgan yigit kurashga shaylanib, yelkasidagi xaltani yerga qo‘ydi. Xaltada og‘irroq nimadir borligi bilindi. Shamuil alayhissalom aynan shu xaltaga diqqat bilan qarab qo‘ydilar. Dovud raqibini uzoq cho‘zmasdan mag‘lub qildi, holbuki, kurashga chiqqan odam o‘z jamoasining kuchlilaridan edi.
Ismini Roqib deb aytgan yigitning ham qarshisida raqibi paydo bo‘ldi. U ham kurashchiligi, qilichbozligi bilan nom qozonganlardan edi. Ular bel olishdilar. Olishuv bir necha daqiqaga cho‘zildi. Raqibi Roqibning mahoratli ustozdan yaxshi ta’lim olganligini yigitning himoya va hujumiga qarab tezda fahmladi. Roqib olisharkan, qarshisidan tajribali va baquvvat jangchi chiqqanini sezdi.
Raqibi bir qancha hujum uslublarini qo‘lladi, Roqib o‘zini yetarlicha himoya qildi, muzoribida charchoq alomati paydo bo‘lishi hamon hujumni kuchaytirdi va g‘olib bo‘ldi. Yangi kelgan ikki yigit o‘zlarini lashkarga munosib ekanliklarini hammaning ko‘z o‘ngida isbotladi. Tolut ularni bo‘linmalardan biriga biriktirdi.
Yigitlar ketarkan, Shamuil alayhissalom:
– Ey Dovud ibn Iysho, bu yoqqa kel, – dedilar. Dovud kelib, salom berdi. Allohning elchisi so‘radilar. – Xaltangdagi nima?
– Toshlar, – dedi Dovud.
– Nega toshni ovora bo‘lib ko‘tarib yuribsan? – dedilar Shamuil alayhissalom.
– Yo‘lda kelarkan mana bu tosh gapirdi, – deb odamning boshiday keladigan bir toshni ko‘rsatdi Dovud. – Tosh: “Ey Dovud, men bilan Ibrohim alayhissalom bir zolim mushrikni o‘ldirgan, meni ol”, – dedi. Oldim. Yana bu ikkitasidan biri Horun alayhissalom, bunisi esa Muso alayhissalom dushmanini men bilan qatl etdi, meni olib ket, dedi. Olib, xaltaga soldim.
– Bu toshlarni qachon ishlatishni bilasanmi? – deb savol berdilar Shamuil alayhissalom.
– Bilmayman, – dedi Dovud.
– Toshlaringni qachon ishlatishni senga o‘zim aytaman, unga qadar ularni ehtiyot qil, – deb tushuntirdilar Shamuil alayhissalom.
Oradan uch kun o‘tdi. Tolut lashkari qo‘zg‘aldi. Sakson ming kishilik qo‘shin suvoriy va piyoda jangchilar aralash holda sahroning ichiga yo‘l oldi. Qo‘shin chang-to‘zon ko‘tardi. Bu qadar qudratli qo‘shinda birlashmagan Bani Isroil qalbida g‘urur jo‘sh urdi. O‘z salobatiga, hashamatiga mahliyo bo‘lgan jangchilar behad mamnun edi. Ba’zilar terisiga sig‘maydi. G‘alabaga hamma ishonadi, kuchlari bilakdan toshadi, qilichlarning o‘zi uchib borib, g‘animning yuragiga sanchiladigandek, go‘yo. O‘zini, bir-birini maqtash qo‘shin ichida avj oldi. Yemak yetarli, suv ko‘p, tuyalarga mo‘l ta’minot yuklanganidan barchaning ko‘ngli xotirjam esa-da, Tolut behalovat bo‘lib, lashkar katta sinovga duch kelishini ichki his ila sezayotgan edi.
Yetti kun to‘xtovsiz yurish ila lashkar sahroning o‘rtasiga yetib keldi. Quyosh kutilmaganda qizdirdi, to‘rt tomon qum barhanlaridan iborat edi, lashkarning tashnaligi ortdi, suvni har kungi me’yordan ortiq icha boshladilar. O‘n kunda charchoq, jazirama va tashnalik changalida qo‘shinda asabiylik paydo bo‘ldi. Sovutlar, qilich va nayzalar issiqdan qizib, ularni ko‘tarib yurish malol keladi. Tolut suvni me’yordan ko‘p ichishni ta’qiqladi. Jangchilar suv talashib, janjallashishni odat qildi. Suv o‘g‘irlayotganlar bir necha bor ushlandi, afv etildi, takrorlangach, Tolut jazo tayinlashga majbur bo‘ldi. Nasihat hech kimga ta’sir etmay qo‘ydi, ikki marta g‘alayon bo‘ldi. Uchinchi marta o‘n ming kishi suvning hammasini olib, kechasi qochib ketdi. Qochoqlar soqchi bo‘linma bilan kelishgani uchun bu voqea tongda ma’lum bo‘ldi. Lashkarni parokandalikdan qutqarishning yo‘li qolmadi. Hamma bir-biri bilan olishar, so‘kishar, hatto, qilich yalang‘ochlaganlar bor edi.
O‘n-o‘n besh kun avvalgi ko‘tarinkilidan asar ham qolmadi. Lashkarning bir qismi qochoqlarni quvib yetishni talab qildi, bir qismi ortga qaytishni so‘radi. Tolut o‘z atrofidagi o‘n ming lashkar himoya choralarini ko‘rishga majbur edi. Isyonkorlar soni ko‘p edi.
Isyonkorlar, aslida, birlashmagan edilar, ular ham o‘zaro ixtilof qilib, bo‘lak-bo‘lak holda sahroning turli taraflariga sochilib ketdi. Tolutning qoshida yana besh ming kishi haq talab qilib qilichini qindan sug‘urdi.
– Ey Bani Isroil! – dedi Tolut. – Sizlarga ne bo‘ldi? Qulog‘ingizga tom bitdimi? Nechun nasihatni eshitmaysiz? Mendan ajrab ketganlarning birortasi najot topmaydi, hammasi sahroda halok bo‘ladi. Sizlar itoat qilishingiz shart edi. Tashna bo‘lgan birgina sizmisiz? Allohning payg‘ambari Shamuil alayhissalomning muborak yuzlari, lablari chanqoqdan yorilib ketdi. Hammamiz quyoshda quritilgan uzum kabi bo‘ldik. Suv bo‘lmasa, men uni qayerdan olaman?!
Odamlar issiqdan so‘zga ham holsiz edi.
– Alloh sharafga, izzatga, o‘z rahmatiga loyiq bo‘lganlarni ana shunday saralaydi. Sizlar betoqat bo‘lmang! – deb so‘zida davom etdi Tolut. –  O‘zingizni besabrlik ila sharmanda qilmang! Ey qo‘shinim! Yana uch kun yo‘l bosamiz va O‘rdun daryosiga yetib olamiz. Bu daryo Allohning sinovidir. U daryo suvini qonib ichishni xayolingizga keltirmang. Bir hovuch, faqat bir hovuch ichsa, mumkin. Aks holda, suvdan to‘yib ichganlar lashkardan chiqadi! Ogoh bo‘ling! So‘zlarimni unutmang!
Podshohning gapi qo‘shinda tarqaldi, birov qabul qildi, birov daryoga o‘zimni otaman, dedi.
Uch kun o‘tib yerda butasimon o‘simliklar ko‘rindi. Daryo qushlari ko‘rindi. Biroz o‘tib, daryo hidini olib shabada keldi. Sudralib kelayotgan qo‘shin daryoga yugurdi. Tolut tulporiga minib qo‘shin ichida: “Daryodan suv ichmang! Daryodan suv ichmang! Daryodan suv ichmang!” – deb yurdi. O‘n besh ming kishi ichida buni bilmagan hech kim qolmadi.
Daryo oldidagi tepalikka Tolut joylashdi, minglab odamlar daryoga o‘zlarini tashladilar, odamlar xoxolab kular, cho‘milar, suvni simirib ichardilar. Tolutning atrofida mingga yaqin jangchi qoldi.  – Sabr, sabr, sabr, – dedi Tolut. Uning yonida Shamuil alayhissalom, Dovud va Roqiblar joy oldilar. Qolgan sodiq kishilar ham sabr ila daryoda suv ichayotganlarga qarab o‘tirdilar.
Dastlab, biror hodisa sodir bo‘lmadi. Suvdan qonib ichganlar tepadagilarga shodon va g‘oliblarcha boqib, chodir o‘rnatishga kirishdilar. So‘ng, va’da qilingan voqea ro‘y berdi: odamlarning bir qismi eslarini yo‘qotib, o‘z harakatlarini nazorat etolmay qoldilar, boshqa odamlar qorinlarini changallab yiqildi, ba’zilar shu ondayoq o‘ldi. Sanoqli soniyalarda daryo bo‘yida tik turgan bir kimsa qolmadi.
Tolutning yonidagilar ayanchli manzarani guvohi bo‘larkanlar, qo‘rquv ichida aytgan so‘zlari “La ilaha illalloh” bo‘ldi.
– Bugunoq daryodan o‘tamiz, – dedi Tolut. Lashkarning bir guruhi sol yasashga, bir guruhi suvning kechuvini aniqlashga, bir qismi yuklarni qayta tartiblashga kirishdi.
– Ey Allohning elchisi, – dedi Tolut. – Bizning qo‘shinimiz ming kishiga ham yetmaydi. Jolut daryoning narigi tomonida ikki yuz ming jangchi bilan bizni kutmoqda.
– Ey Tolut, – dedilar Shamuil alayhissalom. – Isroil bolalari Alloh yo‘lidagi urushni istadilar. Biroq ularning aksari bu niyatini buzdi. Ular mol-dunyo va obro‘ uchungina jangga kirishni xohlab qoldi. Hikmat sohibi bo‘lgan Robbimiz sening yoningda faqat Alloh uchun qilich ko‘targanlarni qoldiradi. Shuni bilki, bunday odamlar Yer yuzining hamma jangchisi kofir bo‘lib, ularga qarshi kelsa, dushmanlarining yuragini dahshatga to‘ldiradilar. Chunki ularni qudratli va katta qo‘shinga, urushga boshlagan faqat Allohning muhabbati va rizosidir. Alloh ularni O‘zining ko‘rinmas lashkarlari ila doim qo‘llaydi.
Tolut Shamuil alayhissalomni diqqat va ixlos ila tinglardi.
– Ey Tolut, shuni bilki, sening qo‘shining orasida Jolutni o‘ldiradigan bir payg‘ambar bor. Seni Alloh aslo yolg‘iz qoldirmaydi. Sen tushkun bo‘lma. Qalbingga shubhani kiritma. Sening bu janging shunday jang bo‘ladiki, insoniyat xaloskori, Arshning mehmoni bo‘ladigan zot, payg‘ambarlar sultoni Muhammad sollallohu alayhi va sallamning kofirlarga qilajak ilk urushi xuddi seniki kabi bir qo‘shini ila bo‘ladi, o‘shanda Muhammadning, sollallohu alayhi va sallam, izdoshlari seni va lashkaringni eslaydi, bir ibrat o‘laroq zikr etib, senga berilgan nusratdan umid qiladilar. Alloh taolo bizni umidsiz qoldirmaganidek, ularni ham umidsiz qo‘ymaydi!
... Shu kuni kechgacha qo‘shin daryodan o‘tib, vodiyga joylashdi va tongni shu yerda ottirdi. Vodiyda buloqlar, jilg‘alar ko‘p edi, hamma chanqog‘ini qondirib, Allohga hamd aytdi.
Lashkar uch kun nafas rostlab, yana olg‘a yurdi.
Vodiydan chiqdilar va mashriqni bulutdek qoplagan Jolut qo‘shinini ko‘rdilar. Ikki lashkar ulkan tekislik ustida bo‘lib, oralarida ming chaqirim masofa bor edi.
Jolut bu payt mashq bilan band edi. Keksa podshoh bir o‘zi eng baquvvat va jangovar jangchisi bilan jang tayyorgarligini o‘tkazayotgan edi.
Butun qo‘shin podshohlarining urushga mohirligidan hayratda edi. Jolut qilichbozlikda, nayzabozlikda chapdast va tezkor bo‘lib, yoyandozlikda tengsiz edi. U hamma janglarda jang maydonida bo‘lib, lashkarni ruhlantirib keldi. Dushmanlar Jolut ismini eshitsalar, tasavvurlarida,  yengilmas jangchi paydo bo‘lardi. Podshoh ko‘p vaqtini mashqlarga sarflaydi. Lashkariga juda g‘amxo‘r va qattiqqo‘l.
Unga Tolut qo‘shini daryodan kesib o‘tganini aytdilar. Jolut jangni to‘xtatdi va maxsus mayoqqa chiqdi. Bir hovuch lashkar chodir tikayotgan edi. U kulgidan o‘zini to‘xtata olmay qoldi.
– Ey Saqif G‘oba, anavilarni ko‘r! – dedi qah-qah otib.
Necha yilki, xizmatkor, qul, a’yonlardan hech kim Jolutning bu qadar kulganini ko‘rmagan. Podshohning kulgisidan hadiksirab, o‘z dushmanlariga qaradilar. Ular esa juda ko‘p qo‘shinni ko‘rdi. Buni podshohga ayta olmadilar. Chunki Jolut boshqa o‘yda edi. U sakson ming kishilik lashkarni kutib, o‘ta puxta tayyorlandi. Lashkarning hujumi rejasini tunlari uxlamay tuzdi, suvoriylar hujumi, kamonchilar hujumi, qilichbozlar urushi va pistirma haqida fikrladi, sakson yil taxtda o‘tirib, biror urushga bu qadar jiddiy qaramaganini o‘zi yaxshi eslaydi. Shayton ham: “Qarshingda Yer yuzidagi eng katta dushmaning turadi”, – degan edi. Shu jangni Jolut o‘z tarixining eng mashaqqatli jangi bo‘lishidan qo‘rqib, o‘zi ham oxirgi paytlar juda ko‘p mashq qildi. Hozir esa uni xavotirga solgan qo‘shinning bir hovuchligidan ham kuldi, ham g‘azablandi. “Bu ahmoqlarning qarshisiga shuncha qo‘shin tortib chiqqanimni qara! Axir, hammasini bir o‘zim yengib qo‘yaman-ku!” – deb o‘yladi.
Tolut qo‘shinida norozilik boshlandi. Olti yuzga yaqin odam urushmay taslim bo‘lish yoki ortga qochishni istadi. Ulardan bir vakil Tolutning oldiga keldi.
– Ey Tolut, – dedi u. – Biz senga osmondan sandiq tushmasdan avval ergashdik. Sahroda tashna qoldik, lekin ergashdik. Daryoda suv ichma, deding. Ichmadik. Endi esa sendan talabimiz bor.
Tolut unga xotirjam boqib dedi:
– O‘zingni sharmanda qiladigan talabni aytma.
– Bu talab, – dedi kelgan vakil. – Eng to‘g‘ri talab. Oqil odamning talabi.
– Unday bo‘lsa, butun lashkar ichida aytasan, – dedi Tolut va qo‘shinni saflantirib, ichiga kirdi.
– Ey Bani Isroil qo‘shini! – dedi u. – Mana bu odam o‘z podshohidan nimadir talab qilishni istayotgan ekan. Men unga sharmandali narsani talab qilma, dedim. U menga talabi eng to‘g‘ri talabligini aytdi. Men esa undan butun lashkar ichida talabingni bayon et, dedim. Mana u! Gapir, balki sen kabi talabi bor boshqalar ham jim o‘tirgandir, sen orqali dardlarini bayon qilishar! So‘zla!
Talabgor aksari horg‘in va umidsiz turgan lashkarga qarab oldi-da, baland ovozda gap boshladi:
– Ey Tolut! Seni Alloh tanlagan podshoh ekanligingga hammadan avval ishondik. Sahroda tashna bo‘lsak-da, yoningda qoldik. Daryodan suv ichmadik. Ya’ni, hamisha sening itoatingda bo‘ldik. To‘g‘rimi?
– To‘g‘ri, – dedi Tolut uning gapini tasdiqlab. – Menga bo‘ysunib, zarar ko‘rdingmi? Shikast yedingmi?
– Yo‘q, biz zarar ko‘rmadik, shikast yemadik, omon qoldik. Shu paytga qadar sening aytganing bo‘ldi, endi bizning aytganimizni qil!
– Sen nimani istayapsan? – so‘radi Tolut.
Talabgor nafas rostlab olib, maqsadini aytdi:
– Biz Jolutga qarshi urusha olmaymiz, toqatimiz yetmaydi. Bizni ortga olib, qayt!
Jimlik cho‘kdi. Tolut talabgorga qattiq tikildi va qo‘shinga o‘girildi:
– Shu narsani xohlayotganlar lashkardan chiqsin va mana bu tomonga saflaning!
Bir necha daqiqada qo‘shinning uchdan ikki qismi urushni istamasligini bildirib, safdan chiqdi.
Tolut Shamuil alayhissalomga qaradi. Shamuil alayhissalom tuyasini niqtab, o‘rtaga chiqdilar va Allohga munosib maqtovni aytganlaridan so‘ng, so‘z boshladilar:
– Ey Bani Isroil! Siz Jolut bilan Alloh yo‘lida urushamiz, bizga bir podshoh tayinla, dedingiz. Men sizlarga, balki urushni istamay qolarsiz, dedim. Siz esa oyoq tirab turib oldingiz. Alloh Tolutni podshoh qilib tanladi, siz esa rad etdingiz. Alloh osmondan bir dalil tushirgach, Tolutga bo‘ysundingiz. Qo‘shinga kirdingiz. Ko‘pchiligingiz sahroda tashnalikka dosh bermay isyon etdingiz. Qolganingiz ogohlantirishga qaramadingiz. Daryodan suv ichib, o‘ldingiz. Endi esa Jolutning qarshisida qo‘rquvdan esingizni yo‘qotib, ortga qochamiz, deysiz. Sizning Alloh uchun deb talab qilganingiz urush shumi? Yo sizlar Alloh yo‘lida shunday urushasizlarmi? Va’da va ahdingizda naqadar yolg‘onchisiz! Allohga iymon keltirdim, deysiz, ammo Uning muhabbatini qozonmoq haqida o‘ylamaysiz!
Shamuil alayhissalomning ovozlari chaqmoqday bo‘lib quloqlarga yetib borardi.
– Agar foyda topsangiz, Alloh yo‘lidan yurasiz. Foyda ko‘rmasangiz, teskari burilasiz. Joningiz omon qolsa, biror xatar bo‘lmasa, xavfdan xoli bo‘lsangiz, Alloh yo‘lidaman, deb ko‘krak kerasiz, joningizga xatar yetishi bilan ahdingizni unutib, ortga burilib qochasiz. Qarshingizda bir payg‘ambar turibdi, xizmatingizda Alloh tanlagan podshoh turibdi, lekin siz qo‘rqoqlarcha qochasiz? Robbingizga yuzlashmoq haqida o‘ylamaysizmi? Modomiki, bunday sinovlarga dosh bermas ekansiz, nima uchun da’vo bayrog‘ini ko‘tardingiz? Nima uchun urush qilaman, dedingiz? Haddingizni bilib gapirsangiz, bo‘lmaydimi? Yo‘q, siz haddingizni bilmaysiz! Siz va’daboz va sergapsiz. Hammangiz jang maydonidan yo‘qoling. Oxirgi nuqtada niyatingiz buzildi, oxirgi pallada qalbingizdagi maraz o‘zini fosh qildi, endi sizga bu maydonda o‘rin yo‘q! Keting!
Ortga qaytishni istaganlar titrashdi. Ular gumon va iymon orasida edilar. Qaysi ishning haqligini hamon bilmas edilar. Biroq hukm o‘qildi, maydonda qolish imkonsiz edi. Rad etilganlar maydondan boshlarini egib chiqib ketdilar. Ularning oxirgisi chiqqach, Shamuil alayhissalom qolganlarga yuzlarini qaratdilar.
        </item>
        <item>
– Ketadiganlar, ketdi, – dedilar Shamuil alayhissalom. – Sizlar nima deysiz?
Lashkar ichidagi Roqib oldinga chiqdi.
– Ey Allohning elchisi! O‘tmishda ham Allohga iymon keltirganlar va kufr ahli o‘rtasida ko‘p janglar bo‘ldi, – dedi Roqib. – Alloh O‘z izni va marhamati ila, O‘z xohishi va irodasi ila katta qo‘shinlar ustidan kichik qo‘shinlarga nusrat va g‘alaba bergan! Bizni yo‘lga boshlang! Biz boshimizni Robbimiz qoshida yerga qo‘yamiz: “Yo Robbimiz, ustimizdan sabr yomg‘irini yog‘dir, qadamlarimizni sobit qil va kofirlar ustidan bizga nusrat hamda g‘alaba ber!” – deya yolvoramiz. Aminmizki, Alloh O‘ziga iymon keltirib, taslim bo‘lgan qullarini yordamsiz tashlab qo‘ymayajak!
Shamuil alayhissalom mamnun bo‘ldilar va dedilar:
– Yana bir marta amin bo‘ling, Sizlarga Allohning nusrati keladi. Robbimiz bizni tashlab qo‘ymaydi! Ey Allohning lashkari! Allohdan sabr, sobitlik va nusrat so‘rang!
Lashkar tiz cho‘kdi, aytilganidek, duo qildi. Hammaning ruhi tetiklashdi. Charchoq ko‘tarildi. Qo‘rquvdan asar ham qolmadi. Jangchilar buyuk ish qarshisida ekanliklarini ochiq-oydin bildilar.
Shamuil alayhissalom Dovud ibn Iyshoni topib:
– Ey Dovud, – dedilar. – Yo‘ldan topgan toshlaring qayerda?
Dovud alayhissalom yelkalaridan xaltani darhol tushirib, ichini ochib, toshlarni ko‘rsatdilar.
– Ey Dovud, bil, – dedilar Shamuil alayhissalom. – Shu toshlar bilan Jolutni sen qatl etajaksan. Jolutga qarshi kim yakkama-yakka urushga chiqadi, deb so‘ralsa, ikkilanma va urushga chiq!
... Tolut qo‘shini ertasi kun tongda Jolut qo‘shini qarshisida saf tortdi. Saf yuz kishidan uch qator edi. Birinchi yuz kishiga Tolut, ikkinchi yuz kishiga Dovud alayhissalom, uchinchi yuz kishiga Roqib rahbar edi. Tolutning ortidagi jangchilar jami uch yuz o‘n kishi edi. Ro‘parada esa ikki yuz ming kishilik lashkar turar, Jolut o‘zining baland qilib o‘rnatgan taxtida sharob ichib o‘tirardi.
“Ikki yuz ming odamim bir vaqtda o‘q otsa ham, bulardan bir kishi omon qolmaydi, – deb o‘yladi Jolut. – Qaysi aql bilan Shamuil va Tolut mening lashkarim qarshisida saf tizdi? Bu qanday haqorat!”
Jolut bu ishi uchun Tolutni qanday jazolash haqidagina xayol qildi. U bir narsadan g‘ofil edi. U o‘z lashkari ko‘rib turgan narsani ko‘rmadi. Alloh Tolut qo‘shinini Jolutdan boshqa hammaga benihoya ko‘p va ulkan qilib ko‘rsatdi, Jolut esa uch yuz kishini o‘ttiz kishi, deb ham hisoblamadi.
O‘rnidan turib, taxtdan tushdi, otini keltirishdi, minarkan, dedi:
– Ey qo‘shinim! Bilingki, bir o‘zim anavi ahmoqlarni yengaman!
Shu ondayoq Saqif G‘oba tiz cho‘kib, yer o‘pdi:
– Podshohim, izn bering, biz hujum qilaylik! Ular qilichingizni qindan chiqarishingizga-da, arzimaydi.
Jolut G‘obaga qarab turdi-da:
– Kut! – dedi. Maydonga ot choptirib kirib, Tolut qo‘shiniga baqirdi:
– Ey ahmoqlar qo‘shini! Qaysi biring men bilan yakkama-yakka jang qila olasan?
Shamuil alayhissalom darhol Tolutga dedilar:
– U sening qo‘lingda o‘lmaydi. Lashkarga Jolut o‘ldirgan odamga qizingni berib, o‘zingga voris deb e’lon qilishingni ayt!
Tolut ot o‘ynatib lashkariga yuzlandi:
– Ey jangchilar! Kim shu kofirni o‘ldirsa, yakkayu yagona qizimni unga berib, o‘zimdan so‘ng taxtni qoldiraman. Chiqing!
Qo‘shindan Dovud alayhissalom chiqib:
– Jolutni Allohning izni ila men o‘ldiraman! – dedilar.
– U holda, bor! – dedi Tolut. Dovud alayhissalom xaltasidan bir dona toshni sapqonga joylab, Jolutga qarab piyoda yugurdilar. Jolut o‘ziga yugurib kelayotgan yoshgina jangchini ko‘rib, yanada g‘azablandi. Nayzasining uchini unga mo‘ljallab, ot soldi. Ikki tomon nafasini yutib qarab turardi. Deyarli hamma Jolut nayzasi yosh jangchini o‘ldirishini taxmin qildi. Lekin kutilmaganda Dovud alayhissalom otgan mushtday tosh Jolutning o‘ng yelkasiga tegib, uni otdan uchirib yubordi. Jolut o‘zini yerda yotganini ko‘rib, bo‘kirdi va otilib o‘rnidan turdi.
O‘ng yelkasidagi og‘riqqa qaramay yerdagi nayzasin olib, Dovud alayhissalomga otish uchun tashlandi. Biroq yana bir mushtday tosh uning chap yelkasiga tegib, suyagini sindirdi. Jolut ixrab, tiz cho‘kib qoldi va nayzasiga suyandi. Dovud alayhissalom endi naq kalladay keladigan toshni sapqonga joyladi. Bu tosh Jolutning qoq peshonasiga borib tegdi va shayton joylashib olgan boshni tarvuzday yorib, majaqlab yubordi. Qonga belangan Jolut yuztuban yerga yiqildi.
– Allohu akbar! Allohu akbar! Allohu akbar!
Tolut lashkarining takbir aytgan ovozi jang maydonini qo‘porib yubordi, go‘yo. Maydondagi har bir zarra tuproq, qum va chang ham “Allohu akbar!” deb takbir aytayotgandek edi. Jolut lashkari qo‘rquvdan ortga qarab qochdi. It egasini, mushuk bekasini tanimay qoldi. Hamma qiy-chuv ko‘tarardi. Biroq Saqif G‘oba aqlini yo‘qotmadi. Biroz hayajonlansa-da, o‘zini bosib, qo‘l ostidagi shaxsiy ming kishilik bo‘linmasi bilan Tolut tomon yurdi.
Tolut Roqibga buyurdi:
– Hujumga o‘t va Alloh nomi ila uni yanchib tashla!
Roqib o‘z lashkari bilan Saqif G‘oba ustiga o‘qdek otildi. G‘obaning lashkari o‘zlariga kelayotgan qo‘shinni ko‘rib, esdan og‘ib qolgudek bo‘lib, ortga qocha boshladi. Jangda yolg‘iz Saqif G‘oba qolib ketdi. Ana shu onda G‘oba qo‘rqdi. Biroq qarshisida unga qilich o‘qtalib kelayotgan yosh jangchini tanigandek bo‘ldi va eslab:
– Sen Muassarning avlodimisan? – deb baqirdi. Roqib bir zarb ila G‘obaning qo‘lini uzdi. Ikkinchi zarb zolimning oyog‘ini “cho‘rt” kesib tashladi. G‘oba gapirishga holi qolmay qoniga belanib yiqilarkan, tepasida shayton paydo bo‘ldi:
– O‘rningdan tur! Yiqilma, – dedi.
Uning ovozi G‘obaga kuch bergandek bo‘ldi. Bir amallab boshini ko‘targan edi, Roqibning qilichi uni chopdi. Mustabidning kallasi yerga dumalab, tuproqqa qorildi.
Boshidan ayrilgan G‘oba uni dahshatli odamlar olovga sudrashayotganini his etib, dodladi. Shunda u qochib ketayotgan shaytonni ko‘rib qoldi.
– Hoy, menga yordam ber! Meni qutqar! Meni shu yo‘lga sen boshlading! – dedi. Shayton esa unga zaharxanda qarab:
– Seni hech narsaga majburlamadim! Hammasini o‘zing qilding, jahannamda kuyib kul bo‘l! – deb ko‘zdan g‘oyib bo‘ldi.
... Roqib cho‘chqaxonani topib bordi. Onasini shu yerda deyishgan edi. Haqiqatan, Ashia shu yerda ekan. Roqib cho‘chqaxona yonidagi bir uyda yotgan onasining oldiga kirdi. Ashia kasal edi.
– Ona, ona, keldim, – dedi Roqib.
– Bolam? – Ashianing yumuq ko‘zlar “yarq” etib ochildi. – Keldingmi, bolajonim? Keldingmi?.. Robbimga cheksiz hamdlar bo‘lsin! Iymon keltirgan bandalarini aziz etgan, ularga marhamat ko‘rsatgan Allohimga hamdlar bo‘lsin!..
Ashia o‘tirgan bu xona jannatdan bir nur tushgandek yorug‘, jannat rayhoni ifori sepilgandek xushbo‘y edi.
        </item>
        <item>
Alloh taolo Baqara surasining 246 – 252-oyatlarida shunday xabar bergan:
“Ey Muhammad sollallohu alayhi va sallam, Siz Bani Isroildan bo‘lgan, Musodan keyingi bir jamoatning holi – xabarini bilmadingizmi? Ular o‘zlarining payg‘ambarlariga: “Biz uchun bir podshoh tayinlagin, biz u bilan birga Allohning yo‘lida jang qilaylik”, – deyishdi.
“Agar sizlarga urush farz qilinsa, ehtimol, urushmassiz”, – dedi payg‘ambar.
Ular aytdilar:
“Diyorimizdan haydalib, bolalarimizdan ajralib turibmiz-ku, nega Alloh yo‘lida urushmas ekanmiz?”
Endi ularga urush farz qilinganda oz kishidan boshqa hammalari urushdan bosh tortdilar. Alloh o‘z ahdu paymonidan qaytib, o‘zlariga zulm qilguvchilarni Bilguvchidir.
Payg‘ambarlari ularga aytdi:
“Albatta, Alloh sizlarga Tolutni podshoh qilib tayinladi”.
Ular:
“U qayoqdan bizga podshohlik qilsin, axir, biz podshohlikka undan ko‘ra haqliroqmiz. Qolavesa, unga katta mol-davlat berilmagan-ku!” – dedilar.
Payg‘ambar aytdi:
“Albatta, Alloh uni sizlarning ustingizdan podshoh qilib tanladi. Va unga ilmda va jismda quvvatni ziyoda qildi. Alloh podshohlikni O‘zi istagan kishiga beradi”.
Alloh fazlu karami keng, Bilguvchidir.
Payg‘ambarlari ularga aytdi:
“Uning podshoh bo‘lib saylanganligining alomati sizlarga bir sandiq kelishidirki, unda Robbingiz tomonidan xotirjamlik, Muso va Horun oilalaridan qolgan meros jo qilingan. Uni farishtalar ko‘tarib turadilar. Agar chindan iymon egalari bo‘lsangiz, bu voqeada sizlar uchun oyat – alomatlar bordir”.
Tolut askarlari bilan chiqqach, aytdi:
“Albatta, Alloh, sizlarni bir daryo bilan sinaydi. Kim undan ichsa, mening lashkarimdan emas, kim undan ichmasa, u mendandir. Faqat qo‘li bilan bir hovuch olsa, mumkindir”.
U daryodan oz kishilardan boshqa hamma suv ichdi. Tolut iymon keltirgan kishilar bilan birga daryodan o‘tgach, askarlar:
“Endi bu kun Jolut va uning lashkarlariga kuchimiz yetmaydi”, – dedilar.
Allohga ro‘baro‘ bo‘lishlariga ishonadigan zotlar:
“Qanchadan qancha kichkina guruhlar Allohning izni bilan katta guruhlar ustidan g‘alaba qilgan. Alloh sabr qiluvchilar bilan birgadir”, – dedilar.
Ular Jolut va unga ko‘ringanlarida aytdilar:
“Robbimiz, ustimizdan sabr-toqat yog‘dirgin, qadamlarimizni sobit qil va O‘zing bizni bu kofir qavm ustiga g‘olib qil!”
Allohning izni bilan ularni yengdilar. Va Tolutning askarlaridan bo‘lgan Dovud Jolutni o‘ldirdi. Alloh Dovudga podshohlik va payg‘ambarlikni ato qildi hamda unga O‘zi xohlagan narsalaridan ta’lim berdi.
Agar Alloh odamlarning ayrimlarini ayrimlari bilan daf qilib turmasa, shubhasiz, Yer yuzi fasodga uchraydi. Lekin Alloh barcha olamlar ustidan fazl-u karam Sohibidir!”

(Ushbu oyatlarning ma’no tarjimasi shayx Alouddin Mansurning Toshkentda 2019 yil nashr etilgan “Qur’oni azim muxtasar tafsiri”dan olindi.)
        </item>
        <item>
Abdulla Qodiriy bundan yuz yil avval yangi zamon uchun yangi qissalar aytishga o‘zida majburiyat sezishini “O‘tkan kunlar”ning so‘zboshisida yozgan. Bu majburiyat o‘z burchini anglagan har bir adibga xosdir.
Yangi zamonga zamon voqealari bilan emas, o‘tmish voqealari ila gapirish ham mumkin. Buyuk yozuvchimiz ham, shu sababli, o‘z ro‘moni uchun mavzuni “o‘tmishning kirli va qorong‘u kunlari”dan  tanlagan bo‘lsa, ajab emas.
Xudodan ajralgan adabiyot o‘limga mahkumdir. Adabiyotning o‘limi – uning o‘qilmay qolishidir. Bizda o‘zbek adiblari XX asrda nima uchun jahon miqyosida tanilmagani haqida o‘ylaydiganlar bor. Javobi oddiy: dahriy tuzum ularni xudodan ajratdi. Ular yozgan asarlarda xudo yo‘q edi va bu asarlarni istibdod ichidagi xalqimizgina majburan o‘qidi. Erkin xalqlar esa mutlaqo qiziqmadi. Qiziqmaydi ham, albatta.
Jahonning barcha mumtoz asarlari ilohiyat va odam masalasini yoritgan. Masalan, Dante, Shekspir, Gyote, Tolstoy, Dostoevskiy, Markes va hokazo. Sovet tuzumi iymon-e’tiqodni ta’qiqlagani uchun ongi bichilgan adabiyot bu haqda his etish tugul, o‘ylashga qodir emas edi.
Bugun mohiyatga qaytish fursati keldi. Millat o‘zligini tanishga intilarkan, albatta, Xudoni tanishga majbur. Kaminaning “Jangchi” qissasi shu yo‘lda bir tajribadir.
Bu qissa Allohdan yordam so‘ragan holda yozildi. Uning kitobxonga yetib borgani muallif uchun buyuk ne’matdir.
Allohim, ushbu qissani hammamizga har tomondan manfaatli et!
So‘zlarimizni go‘zal etganing kabi niyat va o‘ylarimizni, amal va ishlarimizni go‘zal va O‘zingga maqbul ayla!

Akrom Malik,

Toshkent, 2020.
        </item>

    </string-array>

    <string-array name="text_of_chapters_jangchi_crill">

    <item>

Уй соҳибининг касали зўрайди. Йўталганда ўпкаси узилай дейди. Балғам қонга айланганда бека аҳволнинг оғирлигини аниқроқ ҳис этди. Тўққиз яшар ўғли касал отанинг атрофида зир югуради. Кир латта билан оғиздан отилган қон теккан лаб ва соқолни артади.
Қуёш куйдиради. Саҳро шамоли шаҳар бўйлаб қайноқ қумни кунда бир бор элайди.
Она ҳовлининг ўртасига тиз чўкиб қўлини кўтариб ўз худосига ёлворади:
– Эй қуёш! Эй оламнинг нури! Эй ҳаётбахш илоҳ! Чўлни қақратган сенсан, водийни яшнатган сенсан! Менинг камбағал эримга ёвуз худолар ҳужум қилди. У қон туфлаб, йўталяпти. Ўзинг хизматкорларингга айт, эримни тузатишсин!
Қуёш эса қорайиб, юзлари сўлган, озғин ва қувватсиз аёлнинг дуоларини ижобат қилиш у ёқда турсин, эшитмагандек ёки энсаси қотгандек нурини янада қайнатиб сепади. Аёлнинг аъзои баданига алангали сел ёғади. У эса эрим ўлса, қандай яшайман дер, кўпроқ тўққиз яшар ўғилчасининг қисматидан даҳшатга тушарди. Шунга бирдан эрини унутиб, ўғли ҳақида нола қилиб кетди:
– Эй қуёш! Фиръавннинг отаси! Эрим ўлса, боламни қандай боқаман? Мени ким хотинликка оларди? Чўри бўламанми? Болам қулга айланадими?..
Аёл куйиб йиғлади. Қуёш эса бирор марҳамат кўрсатгани унчалик шошилмаётгандек эди.
Бола онасига қараб, унинг офтоб нурида ҳалок бўлишини идрок этди.
– Она, юринг, юринг. Қуёшда ўтирманг! Отамга қаранг...
Она илтижодан тўхтаб, нурсиз кўзлари ила боласига назар солди: бола озғин, тилларанг сочи елкасига ўсиб тушган, бўз кўйлаги тиззасига тушган, ёғоч кавуш товончаларини ёрган, аммо юзи тоза эди.
– Она, қуёш сизни эшитмаяпти. Неча кундан бери ундан сўраяпсиз. Қаранг, қорайиб кетдингиз. Отам қимирламай қолди.
Аёл шошиб эрининг бошига борди. Бемор нафас олмаётгандек жим ётар, аммо пешонасини данакдек тер босган, соқоли оғзидан оққан қон билан бўялганди.
Аёл кўзага латта тиқиб, намлади, эрининг манглайига босди.
Гапиришга ҳоли йўқдек ёки гапиравериб ҳафсаласи пир бўлгандек бу ишни жим, сассиз бажарарди. Бола эса катта кўк кўзларини дам отасига, дам онасига қадаб, сўради:
– Она, отамни ким қутқаради? Қуёш худо бўлса ҳам, биз билан иши йўқ. Бирор яхшироқ худодан сўраш керакмикан дейман...
Она ўғилчасига маъюс кўзларини тикди, назарида, бу гапни айтишга бола ҳали болалик қиларди, бироқ эсини таниганидан бери оиласини қора ҳаётда кўраётган гўдакдан, албатта, шундай гап чиқиши табиий эди. Чунки бошга келаётган машаққатлардан қутқарадиган ҳамма кучлар уларни ҳар сафар умидсиз қолдирган. Бу ҳолда, бола фикри ҳам на қуёш, на ой, само, на чақмоқ, на бирор бут уларга ёрдам бера олмаслигини тушуниб бўлганди.
– Болажоним, бошқа кимдан кўмак сўраймиз? Бизга ким ёрдам беради?..
Бола жим бўлиб қолди.
Ташқаридан отнинг кишнагани, кимнингдир бўралаб бўкиргани эшитилди. Она қўрқувдан сапчиб туриб, айвонга отилди. Бола ҳам эргашди.
Эшик вазифасини ўтаётган буталар бойлами ерда ётар, бел бўйи кўтарилган деворнинг бир неча қадами ерга қулаган, ҳовлида эса уларнинг хўжайини бўлмиш Сақиф Ғобанинг икки навкари отда турарди. Навкарларнинг важоҳати хунук эди.
– Ашиа, эринг қани?
Ашиа ранги докадек оқариб эгилди:
– Жанобим, эрим касал...
– Касал?! Нега ҳали тузалмади? Нега?
– Касали оғир, жанобим. Қон туфлаяпти...
– Қон туфлаяпти? – катта навкар сўкинди. – Одам бўлмайди, шекилли, бор, олиб чиқ!
Ашиа йиғлади:
– Жанобим, эрим ўрнидан туролмайди...
– Ўрнидан туролмайди? Сен судраб чиқ!
Ёш навкар отдан сакраб тушиб, кулбага кирди. Орқасидан Ашиа югурди:
– Улуғ Амон ҳақи, улуғ Ра ҳурмати, раҳм қилинг! Эрим ўлиб қолади!
Катта навкарнинг қаҳри қайнади:
– Муқаддас Амон ва Ранинг номини ҳаром тилингга олма! Сенинг аждодларинг Мусо ва Ҳорунга эргашиб, уларни рад қилишган! Сенлар Мусо ва Ҳоруннинг худосига топингансанлар!
Ашиа ерга йиқилиб изиллади:
– Жанобим, биз тавба қилганмиз! Тавба қилганмиз! Амон, Рага қайтганмиз!
– Жанг қилиб юртларингни босиб олганимиздан кейинми? Алдаяпсан!
Ёш навкар уй эгасини ёқасидан судраб чиқди. Касалнинг йўталишга ҳам ҳоли қолмай, оғзидан қорамтир қон сизарди, навкар уни тупроққа белаб ерга отди.
Ашиа эрининг бошини қучоқлаб ўкраш аралаш нола қилди:
– Жанобим, подшоҳимиз Жолут бизни афв этдилар-ку! Сизлар асир эмассизлар, қул эмассизлар, дедилар-ку! Нега бизни бу қадар азоблайсиз!
Катта навкар жирканиб вишиллади:
– Подшоҳимиз Жолут марҳаматли, бироқ биз бунга рози эмасмиз. Сенлар кабиларни яшашга қўйиб берганимизга раҳмат де! Қани Мусо, қани Ҳорун! Сенлар Яҳудо болалари айтганини қилиб юрардинглар-ку!
Ашиа бошқа сўз айтмай эрининг бошини қучоқлаб фақат йиғларди. Бола эса қотиб турарди.
Катта навкар оти билан эр-хотиннинг бошига келди:
– Эй Ашиа, қоч!
– Нега, жанобим?
– Савол беряпсанми? – катта навкар қутуриб, шеригига буюрди. – Болани ол!
Ёш навкар болага қараб юрди. Ашиа додлаб, эрини ташлади ва ўғилчасига отилди. Катта навкар уй эгасини отда ўтирган кўйи найзасининг учи билан туртиб кўрди.
Бемор ингрангандек бўлди. Катта навкар найзасини даст кўтариб, беморнинг юрагига санчди: найза унинг кўкрагини тешиб ўтиб, ерга санчилди, қотил бир зарб билан найзасини суғуриб олди. Қора қон аввал булоқдек отилди, кейин жилғадек ёйилиб оқиб ерни қоплаб, кўлмакка айланди. Уй эгаси юзи, соч-соқоли қонга буланиб, икки марта қимирлади ва жим бўлди.
Ашиа боласини маҳкам қучиб музлади. Боланинг нафаси қайтиб кетди.
– Она, она, отам... – дедию, ҳушидан кетди.
– Бир ҳафтадан бери касал! Фойдаси тегмайдиган ит бизга керакмас! Эй бева! Эрингни тез кўмиб, эрта тонгда боланг билан ишингга етиб бор! Йўқса, боланг ҳам, сен ҳам ўласан!
Ашиа унинг бирор гапини идрок этмас, ваҳшиёна товуш элас-элас қулоғига чалинар, у ўғилчамга найза санчилмасин дер эди, ҳолос.
... Ярим соатларда Ашиа ҳушига келди. Ўғилчаси отасининг бошида ўтирарди. Қўшнилар ҳамма воқеани кўрдилар, аммо ҳеч ким бу лаънатланган ҳовлига киришга журъат этмади.
Ашиа бир нафас ўйлади. Қўққис руҳида бир жасорат пайдо бўлгандек. Дам тафти пасайиб бораётган қуёшга, дам қон ҳалқоби ичида ётган эрининг мурдасига, мурданинг юзини силаётган боласига боқди-да, қаердандир қувват келиб, даст ўрнидан турди:
– Роқиб, ўғлим, менга ёрдам бер!
Роқиб онасига қараб, ундаги дадилликни сезгандек итоаткорлик билан унинг олдига келди.
Она-бола эшикни кўтариб, маййитнинг олдига қўйишди, биргалашиб мурдани эшик устига думалатиб чиқаришди. Ашиа эрининг кийимларини ечди, авратини тўрт қават латта билан ёпди, эрининг чап кўкси чуқур очилиб, таги кўринарди.
Катта хумни келтириб, она-бола ёғоч чўмичда жасад устидан аввал бир сидирға сув қуйиб чиқишди, сўнг Ашиа ўликни бошидан ювишга киришди. Роқиб сув қуйиб турди. Мурдани поклаганларидан сўнг, ҳовлининг ўртасини кавлашни бошладилар.
Қуёш ботди. Ой чиқди. Ашиа шошиб ишлар, Роқиб эса кўзи юмилиб, ухлагиси келарди. Эрталабдан буён туз тотмаган бўлсалар-да, иштаҳалари таом истамасди.
... Роқиб уйғонганида онаси отасини ўзи кавлаган чуқурга қийналиб судрарди. Тун ярмига оққан, чигиртка чириллар, ой дум-думалоқ бўлиб, қизариб қараб турарди.
Роқиб тез бориб, онасига кўмаклашди. Аёл анча чуқур қабр қазган эди. Мурдани секин тушириш имконсиз эди, шунинг учун ўликни чуқурга ташлашди. Жасад юзи билан тушди. Ашиа қабрга кирди ва эрининг юзини тепага қаратди ва унга гапирди:
– Эй менинг бечора эрим! Биз Мусонинг йўлидан жон сақлаш учун воз кечгандик. Аммо хорландик. Мусо бизнинг аждодларимизни фиръавндан қутқарган эди, у бизга ўзимизни ҳимоя қилишни ўргатган эди, коинотни биргина Илоҳ яратган деган эди, биз эса яшаб қоламиз деб ундан юз ўгирдик, яшаб қолдик, лекин таҳқирландик. Сизни итдек ўлдиришди. Эй менинг шўрлик эрим! Мусонинг гаплари ҳақ экан, буни бугун билдим.
Ашиа қабрдан чиқда ва уни тупроқ билан тўлдиришга киришди. У қабрга тупроқ ташларкан, гапирарди:
– Эй менинг жангда шараф-ла ўлмаган эрим! Сизнинг отангиз ҳам, менинг отам ҳам Яҳудо қавмининг аслзодалари эди. Бизни эса душманлар хорлади. Душманлар эмас, биз ўзимизни хорладик. Роқиб, болам, отангни кўм!
Роқиб ҳам тупроқ ташлай бошлади.
– Роқиб, ўғлим, сенга асл ҳақиқатни айтаман, – Ашиа ҳам ишлар, ҳам сўзларди. – Сен бизга ёрдам берадиган бошқа худо йўқми, деб бугун сўрагандинг, болам. Шундай Худо бор. Уни бизга Мусо деган бир пайғамбар танитган эди. Биз Мусога эргашиб, ўша якка Худога сиғинардик. Аждодларимиз сиғинарди. Мусо эса Худонинг гапларини бизга етказиб турарди. Мусо Худонинг бир Китобини ҳам олиб келди, аждодларимиз кўп осийлик қилишди, аммо Худо ҳам, Мусо ҳам кечирди. Мусонинг даврида бизнинг бобокалонларимиз қавмнинг аслзодаси эдилар. Мусо аждодларимизни урушга чорлади, гоҳ уни рад қилишди, гоҳ қабул қилишди. Қабул қилишганида шу шаҳарни эгаллашди, биз шу ерда яшаб қолдик. Аммо Мусо, унинг укаси Ҳорун ҳам оламдан ўтгач, аждодларимиз бу йўлга тескари юришди. Худонинг Китобида айтилган ишларни бажаришмади, Худо бизни жазолаб, Балсисо қавмининг золим подшоҳи Жолутни устимизга юборди. Жолут бизни осон енгди. Биз аслзода эдик, отамни ўлдиришди, сенинг отанг ва мени тирик қолдиришди, чунки, биз Мусонинг йўлидан чиқиб, қуёшга сиғинишни бошладик. Бироқ Жолут бизни аввал Мусо йўлида бўлганимизни унутмаган, агар Мусонинг йўлига қайтсак, қудратга келишимизни билади, шунинг учун тинимсиз бизни эзиб келяпти. Роқиб, болам, отангни хорлаб ўлдиришди, биз Жолутнинг Сақиф Ғоба деган саркардасининг қўлида ўн йил қул бўлдик, энди бундай бўлмайди, қочамиз!
Она-бола қабрни кўмиб бўлишди. Роқиб онасининг гапларидан карахт эди. У тинмай шивирлаётган онасини таний олмаётганди.
– Роқиб, эрйигит бўл. Мадяндан нариги томонларда Шамуил деган киши Мусонинг йўлига одамларни чақираётган экан, унинг олдига борамиз.
– Қачон, она?
– Ҳозир кетамиз.
Ашиа кулбасидан ихчам тугунча кўтариб чиқди ва ўғлини етаклаб, саҳро томонга югурди...
Тонгга яқин улар саҳрога кира бошлашди. Шаҳар тугаб, қақроқ дашт келди. Ашиа кунботардан чапга қараб юрарди. Энди унинг мадори қуриб борар, оёқлари чалишиб, йиқилай-йиқилай дер, Роқибга суяниб қоларди.
Орқадан отлар дупури эшитилди. Уларнинг қочгани фош бўлгани аниқ.
Саноқли лаҳзаларда отлиқлар етиб келди. Энг олдиндаги отлиқ уларни қувиб ўтиб, қўлидаги қамчини аямай уларга қараб сермади. Қамчи Ашианинг юзига тегиб, из қолдирди, бурни қонади, аёл ҳушдан кетди. Роқиб онасини ҳимоя қилиш учун ўзини кейинги қамчига тутди. Бола ҳам зарбдан ўзини йўқотди. Отлиқлар уларни бир кишидан олиб, эгарга босиб, шаҳарга қайтдилар.
    </item>
        <item>
... Роқиб кўзини очиб, елкасидаги аччиқ оғриқни ҳис этди. Бошини кўтарди. Улар шаҳарнинг маҳкама майдонида эдилар.
Атрофда одамлар кўпайиб борарди. Хизматкорлар майдоннинг юқори қисмига ўриндиқ ҳозирлашмоқда. Бу ерда она-болани суд қилишади.
Роқиб ҳушсиз ётган онасининг елкасидан оҳиста туртди:
– Она, турақолинг, она...
Ашиа кўзини очди ва сесканиб сапчиди. Аъзои вужуди қақшарди. Қуёш тиккалаб келмоқда. Аёлнинг оёғи кишанбанд этилганди. Қамчи зарбидан бир-икки жойидан қон сизган, юзи шишган, чап кўзи буткул бекилиб қолганди. Ашиа боласини қучоқлади:
– Роқиб, соғмисан, болам?
– Она, юзингиз шишибди...
– Роқиб, эшит, болам, ақлли болам, ўзимнинг жасур ўғлим! – Ашиа ўғлининг қулоғига шошиб шивирлай бошлади. – Бизни судлашади. Сен қўрқма. Сен ҳеч нарсани билмайсан. Сен жим тур. Қандай ҳукм чиқарадилар, билмайман, аммо сен Мусонинг йўлини изла, болам. Мусо Аҳмад деган пайғамбар бутун инсониятни қутқаради, у кофирларни ўлдиради, золимларнинг додини бериб, мазлумга нажот бўлади деган. Сен Аҳмад деган пайғамбарни эшитсанг, иккиланмай унга эргаш, хўпми? Илоҳий хушхабардаги одам шу бўлади. Наслимизнинг ягона вакилисан, сен ўлмаслигинг керак. Шайтонга алданган сулоламизни яна шарафлантиришинг керак!
– Қочоқлар ҳушига келди!
Икки навкар югуриб келиб, она-болани майдон ўртасидаги устунга боғлади.
Майдон одамга тўлди. Ҳамма она-боланинг тақдирига қизиқаётган эди.
– Булар муртад. Жолутнинг динидан Мусога қайтган!
– Шаҳардан қочишга қандай журъат этишди!
– Аҳмоқ хотин! Ўзингни ўйламасанг ҳам, болангни ўйласанг бўларди-ку!
– Итнинг боласи ит бўлади, оғайни. Болани қара, ҳалидан бўзрайиб турибди.
– Тўғри айтасизлар. Айниган наслдан хайр чиқмайди.
– Буларни тошбўрон қилиш керак!
– Осиш керак!
– Бошини чопайлик!
– Мегажин! Итвачча!
– Қочоқлар! Бизга хиёнат қилиб қочибсанлар!
Оломон ўз гапидан ўзи таъсирланиб, қутура бошлади. Асирлар билан уларнинг орасида ёғоч тўсиқ бўлмаса, она-болани бурдалашга тайёр одамлар ҳам топиларди.
Шу пайт ноғора чалинди, ортидан кимдир баланд овозда бақира бошлади:
– Эй инсонлар! Ер юзидаги энг адолатли подшоҳ Жолутнинг шаҳримиздаги мутлақ вакили, ҳокими олийимиз Сақиф Ғоба жаноблари келмоқда! У кишининг ёнида Осмон ва Ердаги уч юз олтмишта худонинг маслаҳатчиси, буюк донишманд, пуштипаноҳимиз коҳин Аврелий Астинос ҳазратлари!
Бу гаплардан кейин ноғоралар янада байрамона гумбурлади, Сақиф Ғоба ва коҳин Астинос савлат тўкиб отда майдонга кириб келдилар. Оломон жунбушга тушиб, увуллади. Одамлар Сақиф Ғобадек буюк саркардани, уч юз олтмишта худонинг маслаҳатчиси Астиносни бевосита кўраётганларидан шайтонлаб қолаёзди.
Кимдир сакрар, кимдир қўлини кўтарар, ҳамма оғзидан тупук сачратиб бақиради:
– О буюк Ғоба!
– О илоҳий Астинос!
– Мен ҳам кўрай, менга кўринмаяпти...
– Этакларини ўпа олсайдик...
– Этикларининг изи ҳам муқаддас!
Оломон ичидан бир-икки кампир чирқирарди:
– Эй муқаддас Астинос, худоларга айтинг, қизимга ўғил берсин!
– Ўғлимга бойлик!
– Менга чиройли хотин!
– Менга ҳашаматли сарой!
Шовқин оғушида Ғоба ва Астинос ўзлари учун ҳозирланган тахтга бориб ўтиришди.
Ғобанинг бош амалдори Тасмин қўлини кўтариб ҳайқирди:
– Жим бўл, халойиқ! Жим бўл!
Бир зумда ҳамма тинчланди. Майдонга сукут чўкди.
– Улуғ ҳоким Ғоба ҳамда худолар маслаҳатчисини шарафлашингиз жуда олийжаноб иш! Бироқ орангларда кимлардир ўз илтижоларини йўллаяпти. Бу ҳам жуда тўғри. Аммо...
Тасмин “аммо” дедию, овозига сирли, ҳокимона тус берди:
– Бугун майдонга хиёнаткорларни жазоламоқ учун йиғилдик. Адолат гуллаб яшнаган, худоларнинг бевосита ҳимоясида бўлган, ҳамма шод-хуррам яшаётган жаннатмакон шаҳримиздан қочишга журъат қилган хоинлар оиласини жазолашимиз шарт! Сизлар эса худолар маслаҳатчиси илоҳий Астиносни ўз истакларингиз ила безовта қилмоқдасиз. Истакларни сўрамоқ учун муқаддас ибодатхонага ҳадяларингиз ила боринг. Ҳадяларингиз худоларга маъқул келса, Астинос ҳазратлари тилагингизни уларга етказади. Тилагингизни ижобат қиладими, йўқми, кейин бу иш ҳам худоларнинг ихтиёрида қолади. Мени тушундингизми?
Оломон гувиллади:
– Ҳа, тушундик!
Тасмин ишини тугатиб, жойига қайтди. Ғоба қўлидаги ҳокимлик ҳассасини кўтариб, ўтирган жойида гап бошлади:
– Бизнинг шаҳримиз буюк шаҳар! Бу ерда ҳамма бахтиёр! Худолар ҳам биз билан. Коҳин Астиноснинг ёрдами билан шахсан ўзим етмиш бешта худони саройимда қабул қилганман. Уларнинг ҳаммаси шаҳримизни қўриқлашга ваъда берди. Бу она-бола эса катта хиёнат қилдилар! Улар ярим кечаси қочиб кетишди. Аммо худолардан хабар келди. Навкарларимиз тутдилар. Энди уларни адолатли суд қиламиз. Қилмишларига жавоб бериб, муносиб жазо олишсин!
Ғоба Ашиага кўзларини қисиб қаради:
– Эй жиноятчи хотин! Кимсан, насабинг қандай, ўзингни олий ҳукм берувчиларга танит!
– Мен Ашиа, отам пайғамбар Ёқуб қавмидан Аслам, бобом шу шаҳарнинг ҳокими Муассардир.
Аёлнинг овози чақмоқдай янгради, оломондаги ғазаб сўнгандек бўлди, ҳатто ҳоким Сақиф Ғобанинг ҳукмрон саволи бу жавоб қаршисида сув чўккан тошдек чўкди. Ҳамма кишандаги аёл ҳукмдорлар оиласига мансублигини англаб етди. Ашиадаги шиддат айнан маликаларга хос эди. Роқиб эса бу ҳақиқатни энди эшитгани учун онасига ҳайратланиб қаради.
Ғоба зудлик билан вазиятни қўлга олди:
– Ҳокимият бобонг Муассардан сўнг қўлларингдан кетди, нега? Биласанми?
Ашиа бу саволни кутган эди:
– Ичимиздан чиққан хоинлар сабабли бобом Муассарни душманлар мағлуб этди...
Ғоба аёлнинг сўзини бўлди:
– Муассар заиф эди. У қудрат нелигини билмасди! Заифлиги учун енгилди.
Ашиа жим бўлди. Ғоба аёлдан бирор эътироз бўлмагач, яна давом этди:
– Бобонг буюк подшоҳ Жолутнинг динига ўтди, қуёшга топинди, Мусонинг йўлидан чиқди. Бу унинг умридаги ягона тўғри иши эди.
Ашиа бир нуқтага тикилган кўйи ҳамон жим эди.
– Сен эса муртад бўлдинг. Бизнинг адолатдан қочдинг! Шаҳардан қочган хоиндир, хоинга эса ўлим!
Оломон шуни кутиб тургандек чувиллади:
– Хоинга ўлим! Ўлим! Ўлим!
Ашиа ҳокимга шундай қарадики, Ғоба нигоҳи унинг нигоҳига тушганда ичи титраб кетганини сезди. Ашианинг кўзларида Муассар кўрингандек бўлди.
Муассар Ғобага: “Эй чўрининг боласи! Мени сен сотдинг!” – дегандек бўлди.
Ашиа ҳокимга қараб ҳайқирди:
– Қадим қонунни унутдингми, Ғоба!
Аёлнинг овози ғайритабиий бир қаҳр билан янграб, оломоннинг шовқинини кесиб, кўпчиликнинг қулоғига етди. Одамларнинг шовури пасая бошлади.
Ғобанинг ўрнига Астинос сўради:
– Эй жиноятчи хотин, қандай қонунни айтяпсан?
– Эй коҳин, қадимги қонунда ҳоким ва унинг авлоди қатл этилмасин дейилган. Унутдингларми?
Ашиа ҳақ эди. У эски қонунни эслатди. Буни ҳеч ким инкор этолмасди. Ғоба терговни тўхтатишга, ҳукм беришга қарор қилди:
– Ҳукм!
Ҳамманинг вужуди қулоққа айланди.
– Ҳукмдорлар наслидан бўлган жиноятчи бева хотин Ашиа қуйидаги жиноятларни қилган: фаровон ва адолатли шаҳримиздан хоинларча қочди; буюк подшоҳ Жолут динига беҳурматлик қилиб, Мусонинг динини қўмсади; у ўз жиноятига боласини шерик қилди. Бу иши учун қатлга муносиб бўлса-да, томирида аслзода қони оқиб тургани учун уни тирик қолдираман: Ашиа шаҳар чўчқахонасида умрбод чўчқа боқади, ўғли эса Ваҳшийлар зиндонига умрбод муддатга қамалсин!
Ғоба ҳукмни тугатдию, ўрнидан турди. Ҳамма унга эргашди, оломон ҳам бир нарсаларни муҳокама қилиб тарқала бошлади.
Ашиа ўзи боғланган устунни йиқитгудек силтаниб қичқирарди:
– Золим! Эримни сенинг қотил аскарларинг ўлдирди! Ҳукмга рози эмасман! Боламни қўйиб юбор!..
Аммо унинг додини эшитадиган бирор одам йўқ эди.

    </item>
        <item>

Боланинг оёқ қўли кишанланди. Уни бир соқчи кўтариб, от арава устидаги қафасга отди.
– Адо бўлдинг, болакай! Ваҳшийлар зиндонида бир кун ҳам, йўқ бир соат ҳам омон қолмайсан!
Арава юрди. Роқиб шаҳар бўйлаб кетаркан, томи лойсувоқ уйларга, пакана дарахтларга қарарди. Унинг ҳиссиётлари ўлгандек. У ўзини катта ишларга қодир сезди, бироқ ўша катта ишлар нима эканлигини билмасди. Ҳолбуки, уни Ер юзидаги энг ваҳший қамоққа олиб кетишмоқда. Арава ҳар силкинганда тупроқ, чангдан кирланган сочи юзини тўсади. Озғин елкаси чўккандек кўринади. Мовий кўзларининг тубида, ҳақиқатан, бир қайтмас қудрат йилтиллайди.
Кун оққанда шаҳарнинг шимолий қанотидаги машъум зиндонга етиб бордилар. Кечки салқин тушиб, шабада чўл янтоғининг ҳидини олиб келаётган эди.
Роқибнинг туз тотмагани ҳисоби бир кеча ва бир кундуздан ўтди. Энди унинг кўз ўнги жимирлади, мадори қуриди, хаёли сочилди, товушлар, ранглар аралашиб кетди, танаси тошдай оғирлашди, бола ўзини сувга чўкаётгандек ҳис этди. Иссиқ аллақачон унинг лабларини ёрганди. У кимдандир кўмак ўтингиси келди, лекин ўша кимдирни ҳали билмасди, қалби эса унга ҳақиқий ёрдам берадиган қудратнинг борлигига гувоҳлик эълон этаётганди. Роқиб ҳушини йўқотди ва бирдан қушдай енгиллашди. Ҳавога кўтарилди. Атроф ям-яшил, ёруғ эди. Эгнида олтин нақш билан зийнатланган оппоқ либос. У бундай кийимни асло киймаган эди.
Роқиб қаерда эканлигини идрок этиб улгурмай ўзи томонга бир киши келаётганини сезди.
Бошини шошиб кўтарди, кокили кўзини тўсганди, чаккасига сурди ва рўпарасида баланд бўйли, соқоли оқ ва узун, кексага ўхшаб таассурот уйғотса-да, жуда бақувват одамни кўрди. Бу одам чап қўлида жуда чиройли узун ҳасса ушлаб олганди, ҳасса худди барг чиқаришга ҳозир дарахт ниҳолига ўхшарди. Кишининг ўнг қўли мармардек оқ эди, қўл нур сочарди. Қизиғи, буларнинг ҳаммаси бу Одамни янада кўркам кўрсатарди.
– Кимсиз? – деди Роқиб шошиб.
Одам унга жилмайди.
– Роқиб, – деди у. Афтидан, у болани жуда яхши танирди. – Ҳеч қўрқма! Бақувват бўл! Сира қўрқма! Ўлдираман дейишса, хурсанд бўл, дунёда ўлиб, қайта тирилганлар ҳам яшаб ўтишган. Номусингни йўқотма, ўғлим. Ҳеч қўрқма! Сенга ёрдам берадиган Зот бор, У зинҳор сени унутмайди.
– Хўп, аммо Сиз кимсиз? Мен Сизни аввал кўрмаганман!
– Мени кейинроқ танийсан. Яхши таниб оласан.
Одам бир зумда ғойиб бўлди.
Устига қуйилган бир челак сув болани ўзига келтирди. Роқиб ўзини исқирт бир йўлакда кўрди. У ерда ётар, ердан эса сийдик ҳиди анқирди. Тепасида башараси чандиққа тўлган, ҳўкиздай қўпол кўса бир соқчи бор эди.
– Тур, чулдирвақи! Адо бўлдинг, тур, лаънати!
Роқиб ўрнидан турди, бошининг айланиши деярли камайган эди. Чандиқли кетига зарб билан тепди:
– Нимани кутяпсан, юр, ҳароми!
Йўлакнинг шифти баланд, кўринмайди, деворлардан харсанг тош бўртиб турибди, ҳар уч одимда машъала пориллайди. Ҳар ўн беш қадамда чап ёнда катта, бесўнақай эшиклар кўринади. Йўлак бўйлаб башарасини соч-соқол босган, баҳайбат соқчилар у ёқдан бу ёққа юради. Баъзилари елкасига ойболта ташлаб олган, баъзиларинг белида қилич, баъзилари камон билан қуролланган.
Йўлакнинг бошиданми, охириданми қандайдир итнинг хунук улиши эшитилади. Ит ё улияпти, ё ҳуряпти. Буни фарқлаш мушкул эди.
Шунчаки, бу ёқимсиз товуш йўлак бўйлаб тарқалиб, кўнгилга ваҳм солгиси келарди, гўё.
Соқчилар зиндонга ҳар куни тўққиз яшар маҳбуслар келадигандек, Роқибга қарамасдилар ҳам. Чандиқли эса турткиларди:
– Имиллама, ҳайвон! Тезлаш, лаънати!
Бола қанчалик тез юрмасин, оёғидаги кишан ҳам оғирлиги билан, ҳам шақирлаб қадам босишни азобга айлантирарди.
Ниҳоят, улар бир темир дарвоза қаршисида тўхташди. Чандиқбашара дарвозани қаттиқ урди. Бироз ўтиб, дарвоза очилди. Ичкаридан совут кийган, мўйлови узайиб, икки елкасига етган соқчи чиқиб келди:
– Ҳа, чандиқ!
– Маҳбус келди!
Чандиқ Роқибни ичкарига итариб юбориб, шарт ўгирилиб қайтиб кетди.
Темир дарвоза шарақлаб ёпилди. Ичкари зах, қўрқинчли эди, каламушларнинг ҳиди анқирди. Ўртада думалоқ оғир темир қопқоқ турарди, бешта соқчи эса хонани гир айланарди.
– Ечин!
Мўйловнинг овози мудҳиш эди. Роқиб орқасига тисланди:
– Нега?
Мўйлов қутурди:
– Ифлос, кийимингни еч!
Роқиб беихтиёр орқага қадам босиб, кети билан ерга ўтириб қолди. Соқчилардан бири деди:
– Ҳей, мўйлов, аввал қўл-оёғини еч, овсар, кейин ўзи ечинади.
Мўйлов бу гапни айтган соқчига бўзрайиб қаради-да, белидаги калитларнинг бирини олиб, Роқибнинг кишанларини ечиб бир четга ташлади. Бола кишан ўя бошлаган билагини силай бошлади.
Мўйлов буйруғини такрорлади:
– Ечин!
Роқиб унга тик қаради:
– Йўқ!
– Ҳўв ит, манаман деган каллакесар ҳам индамай ечинади, сен йўқ дейсанми!
– Нега ечинаман! Ечинмайман! – Роқиб қочмоқчи бўлди. Аммо уни боя мўйловга гапирган соқчи ушлаб олди. Унинг бурни қийшиқ эди. У қандайдир мулойим эди.
– Болакай, қоидаси шу, зиндонга кираётган одам тинтилади, бунинг учун кийимларни ечишинг керак. Ёмон нарса бўлмайди.
– Ёмон нарса зиндоннинг ичида бўлади! – кўзларини ёвузона ўйнатди мўйловли.
Роқиб аста кўйлагини ечди. Уни бурни қийшиқ соқчи тинтиган бўлди ва шерикларига деди:
– Зиндонни очинглар!
Тўрт соқчи бориб, зиндон қопқоғини кўтардилар. Таги кўринмас бир ўра пайдо бўлди. Бир соқчи арқондан ясалган нарвонининг бир учини ташқаридаги қозиққа маҳкамлаб, иккинчи учини ўра ичига ташлади.
– Туш, – деб буюрди мўйловли.
Роқибнинг юраги орқага тортди. Аммо миясида: “Зинҳор қўрқма, сенга ёрдам берадиган Зот бор, У сени унутмайди!” – деган бир нидо айлангандек бўлди. Дарҳол нарвонга оёқ қўйиб, зулматнинг ичига қадам босиб, шахдам туша бошлади. У пастлаб бораркан, атроф қоронғулашиб борар, нарвоннинг икки четини базўр топгандек маҳкам чангаллаб олганди. Роқиб қўлларини ҳам бу зулматда кўра олмаётган эди. У янада пастлаб, зиндон тубига яқинлашганини идрок этаркан, зулматдаги нарсаларни кўра бошлади.
Роқиб зиндоннинг қоқ ўртасига тушди. Оёғининг таги сомон эди. Пешоб ва одам ахлатининг ҳиди сезилди. Зиндоннинг туби анча кенг, текис эди. Девор ва ерга оловда пишган ғиштлар терилган. Йигирмага яқин маҳбус янги келганга қараб ўтирарди.
Роқиб уларнинг ҳаммасининг соч-соқоли ўсиб кетганлигини, эгниларида ранг қорайган, кирланган жулдур кийимлар борлигини билди. Бир бурчакда уч-тўрт, бошқа бир бурчакда яна уч-тўрт маҳбус тўпланиб ўтириб нималарнидир муҳокама қилар эдилар. Уларнинг ичида биттаси секин ўрнидан турди. Унинг башараси чўзинчоқ, соқоли учбурчак ўсган, боши эса кал, ўнг кўзи ўйиб олинган эди. Овози ҳирқираб манфур бир оҳангда янграрди:
– Маҳбуслар! Келишув ўша: бу менинг кўнгилхушим бўлади!
Ҳеч ким эътироз этмади, ҳамма бир нарсани кутар эди.
– Шабкўр!
Роқиб ортига қаради. Бир ўзи ўтирган маҳбус ўрнидан турди.
– Шабкўр! – унинг овози кескин янгради. – Бас қил! Бу бола!
Шабкўр ўзига гапираётган маҳбусга қараб илжайди:
– Эй Мусонинг тобеси! Зиндонда бола бўлмайди. Зиндонда ҳамма маҳбус!
У шундай дедию, Роқибнинг елкасига қўлини қўйиб, бош бармоғини унинг бўйнига ботириб, қийнай бошлади:
– Кимсан, маҳбус?
– Қўлингни ол!
Роқиб силтаниб Шабкўрнинг қўлидан чиқди.
– Қойил! Бу ипирисқи жуда жасур чиқди-ку!
Шабкўр Роқибни йиқитишга ҳаракат қилди, Роқиб бутун вужудини титроқ босганини ҳис қилди. Кўзини парда қоплагандек бўлди. Роқиб сакраб Шабкўрнинг бўйнига осилди.
Бу ҳужумни кутмаган Шабкўр мункиб орқага йиқилди. Боланинг ҳужумидан қутурган Шабкўр ётган жойида рақибини белидан ушлаб маҳкам сиқди.
Роқибнинг қовурғалари қисирлади, нафаси қайтди, жон-жаҳди билан Шабкўрнинг бўғзини тишлади. Тишладию, Шабкўрнинг кекирдагини тишлари билан қисқичдай қисди. Оғзига тахир таъмли суюқлик кирди. Бўғзигача борди. Ичидан ўқчиқ келса-да, тишларини очмади. Шабкўр қўли билан ерни икки марта урдию, ўзини ҳимоя қилишга ҳам мадори етмай типирчилади. Типирчилаш ҳам кўз юмиб очгунча рўй берди. Бу ҳолни кутмаган маҳбусларнинг ҳаммаси ўрнидан туриб кетди. Роқибни ҳимоя қилган қария маҳбус тошдай қотиб қолган болани Шабкўрнинг устидан олиш учун унинг елкасидан ушлади:
– Ҳой бола! Бўлди, тур!
Роқиб жавоб бермагач, уни даст кўтариб тортди. Боланинг оғзи қон, Шабкўрнинг бўғзидан ҳам жилғадек қон оқарди.
Роқиб турдию, ўқчиди, оғзидан бармоқдай келадиган эт отилиб чиқди. Бу Шабкўрнинг у тишлаб узиб олган кекирдаги эди. Қария маҳкум Роқибни етаклаб ўзи ўтирган жойга олиб борди.
Чириган сомонларни тўплаб, қалинроқ ўрин ҳозирлаган экан, Роқибни ўтқазди.
Бўғзи ингичка кўзасидан сув қуйиб, янгини юзини ювди.
Маҳбуслар Шабкўрнинг жасадига бир неча лаҳза қараб туришди-да, деворни тепа бошлашди. Бироз ўтиб, зиндоннинг оғзи очилди:
– Нима?
– Ўлик бор!
Тепадан аввал битта қоп келиб тушди, маҳбуслар Шабкўрнинг мурдасини қопга тиқишди, бу орада арқон ҳам тушди. Арқонга қопни маҳкамлаб бойладилар, қоп аста тепага кўтарилди.
Юзини ювгач, Роқиб сал тетиклашгандек бўлди. Қария сўради:
– Отинг нима, йигит?
– Роқиб.
Қария ўрнидан туриб, маҳбусларга қаради. Ҳамма у нимадир демоқчилигини тушунди.
– Бу йигитнинг оти Роқиб. Шу жуссаси билан Шабкўрни ўлдирди, у энди бедахл! Агар ким унга яна ҳужум қилса, аниқки, менинг қўлимда ўлади!
Ҳеч ким эътироз билдирмади. Зотан, уларга бош бўлиб турган бузуқи Шабкўр ўлди, Мусонинг тобеси чол бўлса-да, унинг жангчи эканлигини ҳамма билади, янги маҳбус бола кўрингани билан, озғин туюлган билан ҳеч нарсадан қайтмаслигини, одам ҳам ўлдиришини исботлаб улгурди.
Роқиб эса нафасини ростлаб, нима содир бўлганини эслашга тиришарди, қорни эса беҳад оч эди. Қария буни сезгандек деди:
– Роқиб, бироздан кейин кечга емак тарқатишади.
    </item>
        <item>
Қария гапини тугатмасидан зиндон қопқоғи кўтарилди ва тепадан арқонга боғлаб осилган сават тушиб келди. Роқиб ўрнидан туриб, деворга суянди.
Сават ерга тушди. Ичида арпанинг кепагидан ёпилган чақалоқнинг муштидан бироз каттароқ қоп-қора кулчалар бор эди. Маҳбуслар ўз улушларини ола бошлашди. Қария ҳам ўзи ва Роқиб учун икки дона кулча олди. Ўзининг сопол япалоқ косасига кўзасидан сув қуйиб, кулчаларни сувга ташлади.
Маҳбуслардан бири узун, оғзи ингичка ёғоч челакни иккинчи марта тушган арқонга боғлади. Роқиб бу нима, дегандек Қарияга қаради.
– Нажосатимиз, – деди Қария хотиржам. – Ҳар куни бир марта тепага чиқариб юборамиз.
Сувдаги арпа нони ҳам ивиди. Қария сувни ичди ва ярмини қолдириб, Роқибга узатди:
– Ич, ноннинг таъми бор.
Роқиб сувни ичиб, ҳақиқатан, унда ёқимли таъм борлигини билди.
Ўзига берилган кулчани еб бўлгач, Роқиб  ерга ҳолсиз чўзилди. У ўзининг кечаги ҳолига бегона эди. Ёхуд болалик унинг учун мозийга айланди, у, айни маҳал, болалик учун ёт одам эди. Ичига бир баҳайбат одам кириб олди, гўё. Бу одам тўққиз яшарлик жисмга сиғмаётгандек эди.
Кўксини найза тешган отаси, девдай важоҳат билан қабр кавлаётган онаси, ҳоким Сақиф Ғоба, унинг вазири Тасмин, коҳин  Астинос, эс-ҳуш ёки умуман, ақл ва инсонийликни йўқотган оломон, тушида кўринган ҳассали, қўли оқ, бақувват одам, зиндон ва тишлаб узиб олгани кекирдак таъми хаёлида қуюндай айланди. Кўзи юмилдию, дарҳол ухлаб қолди.
Ухладию, яна туш кўра бошлади. У бир матонинг устига ўтириб, бошини ерга қўйди. Бошини ерга қўйдию, ўзини қушдай сезди. Қаршисида англаб бўлмас бир Қудрат турар эди. Бу Қудрат Роқибга чексиз салимият, қандайдир хотиржамлик ато этди, бироқ бу хотиржамликнинг моҳиятини у кўра олмади. У ўз тепасидаги бу Жалолиятни кўзлари ила кўришни истаса-да, таърифсиз ҳадик бунга йўл қўймади. Негадир, кўнгли тўлдию, йиғлай бошлади...
Роқиб уйғонди. Ўнгида ҳам кўзидан ёш оқарди. Зиндондаги зулмат ўша-ўша эди. Кимдир хириллаб, кимдир пишиллаб хуррак отарди. Бир бурчакда бир маҳбус тиззасини қучоқлаб ниманидир ўйлайди.
Қария эса пешонасини ерга қадаган. Роқиб сапчиб кетди: у тушида ана шундай ҳолда эди-ку!
Роқиб бу бир ибодат эканлигини англади. Шунчаки, Қариянинг кимга ибодат қилаётгани сирли эди. Роқиб тушида кимга ибодат қилган бўлса, Қария ҳам ўша Зотга сиғинаётгани шубҳасиз эди.
Буни ҳозироқ сўрашни истади, аммо қандайдир куч, балки жисмидаги чарчоқ кучи уни яна уйқуга тортди.
... Кимдир уни оҳиста туртганини сезиб, Роқиб тезда уйғонди. Зиндон туйнугидан Мўйловли бақирарди:
– Янги келган! Ҳей чурвақа! Чиқ! Тез чиқ!
– Сени чақиришяти, чиқақол, – деди Қария. Ўртада арқон нарвон осилиб турарди. Роқиб тезда нарвон томон юрди. Ичида нимадир шувиллаб ўтди. Қария унга шивирлади:
– Қўрқма, Роқиб!
Биз Роқибни йигит деб атасак, муҳтарам китобхонга эриш туюлмасин. Зотан, у зулмдан ҳимояланиб, ўзининг йигит бўлганлигини исботлаб бўлди.
Йигит зиндон туйнугидан чиқди. Ўша хона, суяги бузуқ соқчилар, бурни қийшиқ соқчи кўринмасди. Мўйловли Роқибни бир қўли билан бўғиб, вишиллади:
– Сен Шабкўрни ўлдирдингми? Шунақа зўрмисан?
Роқиб силтанди. Аммо Мўйловли уни томоғидан чангакдай қисиб, оёғини ердан узиб даст кўтарди:
– Энди итдай ўласан! Итдай ўласан, итвачча!
Роқиб нафаси бўғилиб, типирлаб қолди. Мўйловли уни темир эшик томонга улоқтирди:
– Ташқарига чиқ, хоинвачча!
Роқиб ўқчиб, йўталди. Томоғи қаттиқ оғриди. Кекирдагининг ичидан нимадир шишиб, нафас олишига қўймасди. Оғзини каппа-каппа очиб нафас этаркан, ўша шиш оғрирди. Йигит то ўзига келгунча Мўйловли келиб биқинига тепди:
– Тур!
Биқинидаги оғриқдан Роқибнинг кўзидан ўт чақнаб, қандай учиб оёққа турганини сезмай қолди. Ҳарқалай, оёққа туриб, темир эшикни пайпаслаб, ташқарига чиқишга интилаётганини идрок этди. Ташқаридан кимдир шарақлатиб қулфларни ечди, темир эшик оғир ғижирлаб очилди.
Бу орада Роқибнинг қўли ва оёғини кишанлашди, Мўйловли қиличининг сопи билан йигитнинг елкасидан ниқтади:
– Юр, эшак!
Роқиб оқсоқланиб юра бошлади. Кишан энди унинг тўпиғини шилди. У қаттиқ ачишишда териси кўчаётгани сезди. Аммо у ҳозир тўхтаб, оёғига қарай олмайди, юриши керак, тўхтаса, бошидан қамчи ёғилади. Шунинг учун, оғриққа қарамай тезроқ юришга уринди.Йўлакнинг охиридаги темир эшикдан ичкари кирдилар. Хонанинг остию усти тошдан иборат эди, аммо ўнгдаги эшик яна бу ерда яна бир хона борлигини билдирарди.
Рўпарада ёғочдан ясалган қўпол курси кўзга ташланди.
Мўйловли Роқибнинг тиззасининг орқасидан тепди:
– Тиз чўк, маҳбус!
Роқиб тиззалади. Тиззаси ерга қаттиқ теккани учун азоб берди.
Ёндаги эшик очилиб, ичкаридан яна бир соқчи чиқди. Унинг совути сиёҳ рангда эди, сочи ҳам орқага таралган, кўзи мисрликларникидек катта, ранги қорамтир эди, қадам босишида чап оёғи калталиги билинди.
У қўлида дастаси фил суягидан, ўзи от ёлидан тўқилган бурама қамчини буклаб ушлаб олганди. Мўйловлига буюрди:
– Чиқ!
Мўйловли қисқа таъзим қилдию, тезда ташқарига ғойиб бўлди.
Оёғи калта Роқибнинг қаршисига келиб юзига тикилди. Роқиб беихтиёр нигоҳини ерга қаратди. Калтаоёқ қамчининг дастаси билан йигитнинг иягидан кўтарди:
– Кўзимга қара, қотил!
Роқиб унга қарар-қарамас юзига қамчи тегди. Иккинчи зарба сонига тушди. Тиззалаб туришнинг ҳам имкони қолмади: йигит ғужанак бўлиб йиқилди. Бели, елкаси, курак ва думбасидан тинимсиз қамчи ёғила бошлади. Роқиб тишини тишига босиб, нафасини ютди, қамчининг ҳар зарби қиличнинг тиғидек тегар, танасини қиймалагандек туюларди. Ҳар зарб унинг қувватини сўрди. Роқибда ғужанак бўлишга ҳам мажол қолмади, у ҳушини йўқотди.
Қамчи унинг гўштини титиб чиқарган эди, кийими қон шимиб, энди томчилади.
Калтаоёқ, маҳбусга диққат билан қаради, унинг буткул ҳушдан кетганини билгач, ўзи чиққан эшикни қамчи дастаси билан урди. Ичкаридан ёши элликдан ошган, паканадан келган, аммо бақувват, кучли эканлиги япалоқ юзидан сезилиб турган бир одам чиқди. У Ваҳшийлар зиндонининг хўжайини эди.
– Хўжайин, қотил беҳуш, – Калтаоёқ бошини эгиб Хўжайинга хабар берди.
Хўжайин Роқибни тепиб, чалқанча ағдариб юзига қаради.
Узун сочлар маҳбуснинг юзини тўсганди.
– Ичкарига кирит.
Калтаоёқ Роқибни судраб Хўжайиннинг хонасига олиб кирди. Сўнг амр кутиб мўлтиради:
– Сен чиқ. Чақирсам, кир.
– Бош устига, Хўжайин.
Калтаоёқ чиқди. Хўжайиннинг хонаси кенг, аммо беҳашам эди. Деворга тақаб ўтириш учун тош курсилар терилган, ердан икки қарич юқорида эса Хўжайин учун ўрин бор. Деворга ойболта, бир неча тур қилич, ёй ва найзалар осилган. Киришнинг чап томонида девор ўйиб токча ясалганди, токчада пиширилган гўшт, яна бир қанча таомлар, мевалар кўзга ташланади. Хўжайин токчадаги сопол кўзани олиб, Роқибнинг бошига келди. Маҳбуснинг юзига кўзадан бироз сув тўкди. Сўнг жилдиратиб сув қуя бошлади.
Роқиб оғзи, бурнига сув киргач, ҳушига келди. Сув муздай эди, танасига бироз енгиллик берди.
Йигит шошиб турмоқчи эди, оғриқдан ғайриихтиёрий ингради. Думбаси кесилиб, бир парчаси осилиб қолгандай эди. Аъзойи бадани ғижимланган каби қақшарди.
Қаршисидаги одам ҳамдард каби қараб турса-да, бу турқда зулмнинг совуқ нафаси уфурарди. Ўликнинг кўзидек йилтираётган кўз, ялпайган бурун, дўрдайган лаб, кенг елка, пакана бўй бир қарашда манфур, бир қарашда мудҳиш эди.
– Тура оласанми, Роқиб?
Қизиқ, овоз фавқулодда ғамхўр янгради.
Роқиб қийналиб оёққа қалқди. Аммо боши айланди. Ўқчиди. Томоғидан қон таъми келди.
– Истасанг, ўтириб ол, истасанг, туравер. Аммо сен билан гаплашадиган гапимиз кўп.
Роқиб кишанни шилдиратиб тош курсилардан бирига етиб бориб, аста ўтирди. Қиймаланган орқа билан ўтириш азобли бўлса-да, йигитга тик туришдан кўра шу ҳузурли эди.
– Нега сени қамашди, Роқиб?
Йигит савол берувчига қаради. Синчиклаб қаради. У қаршисидаги одам унинг зиндонга ташланиш сабабини билмаслиги мумкин эмаслигини аниқ англарди. Бу савол, шубҳасиз, бир мазах ёхуд таҳқирдан, ёхуд бир кизбдан белги эди.
– Билмадим, – деди Роқиб ҳорғин.
Хўжайин токчага бориб, ханжарини қиндан суғурди, пиширилган гўштдан бир парча кесиб, ханжарнинг учига қадаб, Роқибга қаради:
– Ейсанми?
Роқиб Хўжайиннинг муддаосини била олмаётганди. Бу таклиф, суҳбатнинг бу услубидан қандайдир хатар шабадасини ҳис этди:
– Йўқ.
Хўжайин гўшт бўлагини оғзига солиб, чайнай бошлади:
– Майли. Зиндон зиндон-ку, зўр ошпазим бор. Фақат менга овқат пиширади. Сен эса рад этдинг, – Хўжайин токчадаги бошқа неъматлардан шошмай, навбати билан тотиниб, гапда давом этди.
– Роқиб, агар менинг саволларимга тўлиқ, тўғри жавоб берсанг, бу зиндон сенга яхши маконга айланади. Она сути оғзидан кетмаган, десам, Шабкўрни бўғизлаб қўйибсан. Майли, бу бошқа масала. Айтганча, яраларинг оғримаяптими?
Роқиб индамади.
– Соқчиларим ҳам ваҳший. Маҳбусларим ҳам ваҳший. Сени ёмон уришибди. Табибимни чақирайми? Жароҳатларингга қараб қўяди.
– Керак эмас, – деди Роқиб.
– Адашасан, керак, – деди Хўжайин қатъий. – Ярани ўз ҳолида қолдирсанг, йиринглайди, қуртлайди, чирийди. Тирик одам қуртлаб, чириб кетса, бу жуда ёқимсиз-да. Сен эса, табиб керакмас, дейсан. Овқат емайман, дейсан. Менга қара, аёл билан бўлганмисан? Йўқ?! Ҳамма саволимга йўқ, дейсан. Бирор нарса борми, ахир? Ха-ха-ха. Энг ашаддий каллакесаримнинг қотили турмуғи турмаган бола бўлса-я! Ажаб дунё! Роқиб, менга қара, икки йил, узоғи икки йилда аёл хоҳлаб қоласан. Мен сенга жононларни топиб бераман. Ишонасанми? Зиндонда яшаб, кўчадаги зодагондан кўпроқ имкониятларинг бўлади. Сенда келажак бор. Нега индамайсан? Тилингни ютганмисан?
– Менга ҳеч нарса керак эмас...
– Гапларимни ўйлаб кўр! Жуда шошқалоқ экансан!
– Мен ростан ҳам, нега қамалганимни билмайман...
– Билишинг шарт эмас.
– Отамни ўлдиришди...
– Хўш?
– Онамни қамашди...
– Нега?
– Билмайман...
– Билмайсанми? – Хўжайин Роқибнинг пешонасига келди. – Билишинг шарт эмас! Яна айтаман: билишинг шарт эмас! – қўққисдан ниманидир эслагандек Хўжайин бошқа савол берди. – Ёки онанг сенга у-бу нарса дедими? Масалан, Мусо ёки Ҳорун ҳақида?
Роқиб Хўжайинга талмовсираб қаради:
– Ким Мусо? Ҳорун-чи?
Хўжайин Роқибнинг алдамаётганини билиш учунмикин, унинг юзига қаттиқ тикилди. Сўнг хотиржам бўлгандек деди:
– Ҳа, яхши. Онанг ҳеч нарса айтмадими, демак, билишинг шарт тугул, нега зиндонга тушганингни билишинг мумкин эмас. Бу тақиқланган! Сен зиндондаги ҳаётни ўйла, бола! Умрбод зиндонда сенга жаннат яратиб бераман, бунинг учун сендан бир нарсанигина сўрайман. Агар айтганимга рози бўлсанг, Шабкўрни ўлдирганингни ҳам кечираман.
– Шабкўрнинг ўзи менга ташланди.
– Бу менга қизиқ эмас. У ўлган! Сен ўлдиргансан! Сенга ташланган бўлса, менга айтишинг керак эди. Мен орани ажрим қилардим. Сен муаммони ўзим ҳал қиламан деб, қамоқ қоидасини бузгансан!
Роқиб ланж бўла бошлади. Хўжайиннинг эзмалиги кўнглини айнитди.
– Ва, – Хўжайин эзувчи оҳангда яна давом этди. – Ва Шабкўрни ўлдирдинг! Бунинг учун сени осиш керак.
Роқиб жим ўтираверди.
– Аммо сен менга бўйсунсанг, айтганимни қилсанг, зиндон сен учун жазо эмас, мукофотга айланиши мумкин.
Роқиб ва ниҳоят, Хўжайин кутган саволни берди:
– Нима қилишим керак?
– Қойил! Буни эртароқ сўрашинг керак эди. Сени бир чол кутиб олди. Ҳимоя қиляпти. Ўшанга яқинроқ бўл. Нима деса, менга айтганини етказиб тур. Бўлди. Ишинг беш! Келишдикми?
Роқиб айтажак жавоби ҳамсуҳбатига мутлақо ёқмаслигини билиб, деди:
– Йўқ. Мен бу ишни қилмайман.
Хўжайин тарсаки еган одамдай бақрайиб қолди. Тишлари ғижирлади.
– Сен ит яхшиликни билмас экансан. Бу ерни Ваҳшийлар зиндони дейишади. Итвачча!
Хўжайин қутуриб кетди, у ёш болага шунча овора бўлгани ва бу қадар безбетлик ила йўқ деган жавоб берилиши унда чексиз таҳқирланиш ҳиссини уйғотди.
Югуриб келиб, Роқибнинг кўкрагига тепди. Маҳбус “ҳиқ” дедию, олдига мункиб, беҳуш йиқилди.
Хўжайин уни ўлдиришни истарди, бироқ ўз соқчилари олдида кучини бир ўсмирга кўрсатди, деган гапга қолишни истамасди, шунинг учун куч билан ғазабини босди, бориб эшикни очди. Нариги хонада калтаоёқ ростланди:
– Буюринг, Хўжайин!
– Анави итни олиб чиқ! Қаттиқ урибсан, яна ҳушидан кетди.
... Зиндоннинг қопқоғи очилди. Маҳбуслар тепага қарашди. Туйнукдан арқон билан боғланган қоп туша бошлади. Қария ниманидир сезгандек, қопнинг ерга тушишини кутиб турди. Қоп ерга тушиши билан ичини очди: Роқиб юзи моматалоқ, кийимлари қон бўлиб, икки букилиб ётарди.
– Роқиб! Роқиб! – Қария йигитни авайлаб қопдан чиқара бошлади. Туйнукдан эса соқчилардан бири бақирди:
– Қопни тезроқ бўшат! Тепага чиқариб юбор!
Қария Роқибни эҳтиётлаб сомонни қалинлаштирган ўринга ётқизди. Яна уч-тўрт маҳбус ёрдамлашгани етиб келди.
Қария Роқибнинг кийимини ечиш имкони йўқлиги учун секин йиртиб олди. Роқибнинг кўкрагида этик изи бор эди. Қовурғалари кўкимтир тусга кирган.
Йигитни ёнбошлатишди: орқаси тарам-тарам қон. Қария Роқибнинг иштонини сал туширди: думбаси тилиб ташлангандек эди, қон сизаётган эди.
– Яшамайди, – деди маҳбуслардан бири. У қуруқ ёғочдек озғин эди. Иягида уч-тўртта узн туки бор эди. – Болани адо қилишибди.
Қария унга шаҳд билан бурилди:
– Умрни бергувчи Аллоҳ! Аллоҳ хоҳласа, яшайди!
Бу гапни эшитган маҳбуслар чўчиб кетишди:
– Ҳой чол, яна Аллоҳ дейсанми! Бу зиндонда бу сўзни айтиш мумкин эмас!
Қария ишингни қил дегандек ўгирилдию, Роқибнинг жароҳатларини авайлаб юва бошлади. Юваркан, пичирларди:
“Оламларнинг Роббиси бўлган ягона Аллоҳ! Сен Иброҳим, Ёқуб, Юсуф, Мусо ва Ҳорун пайғамбарларнинг Илоҳисан! Сенга иймон келтирдим! Сен юборган Тавротга иймон келтирдим ва эргашдим. Банданг Роқибга шифо бер!”
    </item>
        <item>
... Сақиф Ғоба бу гапни айнан коҳин Астиносдан кутмаган эди.
– Коҳин ҳазратлари, сиз уч юз олтмишта илоҳимизни рад этмоқчимисиз? Бу илоҳларни топиш, уларни номлаш, одамлар эътиқодини қозониш учун сизнинг аждодларингиз қанча азият чекдилар! – ҳоким бўғриқиб кетди.
Астинос қўлида бир хилда кесилган тахта саҳифаларни кўтариб фикрини тушунтиришга ошиқди:
– Ҳоким жаноблари, Мусо ўз илоҳидан келтирган китоб жуда мукаммал, деяпман, холос. Бу китобда бутун коинотни якка бир илоҳ яратганлиги исботланган. Ўша илоҳга ибодат қилишга мажбурлигимиз айтилган...
– Мажбурмиз?! Ўйлаб гапиряпсизми, коҳин! – ғазаб билан ҳайқирди ҳоким. – Сиз мажбурдирсиз, мен мажбур эмасман! Мен ўз илоҳларимдан воз кечмайман. Уларга ота-боболарим сиғиниб келдилар. Бу илоҳлар ёрдамида салтанатга эришдим. Қудратга келдим. Энди шунча ҳокимиятни Мусонинг китобига ишониб, якка илоҳга топширайми?
– Зинҳор, ҳоким жаноблари, зинҳор! – Коҳин шошиб қолди. – Фикримни англата олмадим, чоғи. Мусо одамларга ўқитган бу китоб жуда хавфли. Подшоҳимиз Жолут уни тақиқлаб тўғри қилганлар. Акс ҳолда, бу китоб бизни йўлдан оздиради.
– Шундай. Шунинг учун, улуғ подшоҳимиз бу масалада бир қанча режа тузган. Яқинда Мусонинг ҳамма издошларини тиғдан ўтказамиз – Бобил ҳукмдори Намруд, фиръавн Рамзес бошлаган, аммо охирига етказмаган бир ишни подшоҳимиз Жолут тугаллайди.
– Худоларимиз қўлласин!
Сақиф Ғоба ўз гапидан ўзи завқланиб ўрнидан туриб, қасрининг энг муҳташам хонаси бўйлаб жўшиб юра бошлади:
– Мусонинг издошлари ўлгач, подшоҳимиз Жолутнинг худо эканлиги тасдиқланади. У киши уч юз олтмиш биринчи, яъни раҳбар худо бўлиш арафасида турибди.
– Шундай! Шундай!
– Подшоҳимиз Мусонинг барча издошларини қама, унинг Шамуил деган ўринбосарининг бошини узган куним ҳаммасини битта майдонда ёқаман, деди.
Коҳин тинимсиз Сақиф Ғобанинг гапини маъқулласа-да, унинг ичидаги тийиб бўлмас хавотир юзида ҳам кўринарди.
– Ҳазрат, бу узун режа. Мусонинг изидан юрганларни буткул йўқ қилиш билан қирқ йилдан буён машғулмиз. Бироқ айтарли натижа кўрмадик. Биз уларнинг сонини ҳар йили ҳисоблаймиз. Қатл этамиз, қамаймиз, бироқ уларнинг адади камаймайди. Қатағон ва қатл мақсадга эришмоғимизда етарли бўлмаяпти.
– Рамзес иккинчининг даврида Яҳудо қавмининг ўғиллари сўйиларди, қизлари қолдириларди, ҳоким жаноблари, – деди коҳин. – Мусо уларни осмондан ваҳий олиб келяпман, деб ишонтирди. Ёқуб болалари унга эргашди. Бу улар устида зулмни кўпайтирди, холос. Мусо бу қавмни акаси Ҳорун билан қирқ йиллаб тарбиялади. Қулликда ҳимматни унутган, пасткашлик, осийлик ва кизбни одат этган бу қавмнинг ўнгланишига ишонмаганлар кўп эди. Бироқ ишнинг охирида улар ҳаммадан афзал бўлди.
– Бу билан нима демоқчисиз, ҳазрат? – ҳокимнинг энсаси
қотди.
– Демоқчиманки, бу қавм билан курашмоқда эҳтиёт лозим. Йиллаб бир марра учун курашамиз. Аммо йўлнинг охирида биз ютқазамиз. Улардан олиб қўйганларимиз ортиғи ила уларда қолганини кўрамиз.
Ҳоким асабийлашиб, ўрнидан турди. Шу қадар асабийлашдики, бармоқлари титради.
– Шунча курашларинг бекор, барибир мағлуб бўласан, деяпсизми?
– Тоғлар худоси билан қасам, зинҳор! Мени янглиш тушундингиз, жаноб ҳоким! – шошиб овозини кўтариб юборди Коҳин. – Жамики худолар уларни ер билан яксон қилсин! Уларнинг якка худо бизнинг уч юз олтмиш худомизга бас кела олармиди?
Бу гап Сақиф Ғобага анча маъқул келди.
– Бу гапингиз тўғри, ҳазрат, – деди ҳовуридан тушиб. – Сиз Яҳудо болаларини фақат мақтадингиз. Уларнинг қалбида бизнинг йўлга муҳаббат борлигини ҳам унутманг!
– Унутиб бўларканми! – деди Коҳин.
– Мусо бу аҳмоқларни фиръавндан қандай қутқаргани ёдингиздами? Денгизнинг ичидан олиб ўтди, дейишади. Бироқ Мусо ўз худоси билан гаплашгани тоққа кетди. Ўттиз кунда келаман, деб, қирқ кун қолиб кетди. Шунда булар нима иш қилди? Ҳатто, Мусонинг акаси ҳам бирор нарсани эплолмади!
– Уларнинг қилган бу иши – бизнинг ғалабамиздан дарак! – деди ишонч билан Коҳин.
– Айнан тўғри! Бузоқнинг ҳайкалини ясаб, унга ибодат қилишди! Қандай ҳам яхши иш бўлди бу! Осмондаги якка худосини қўйиб, бузоққа топинган бу қавм, албатта, бизнинг мулк бўлади! Ва бўлди ҳам!
– У ҳолда, хавотирга ўрин йўқ, ҳоким жаноблари! – уни қувватлади Коҳин.
– Бу борада подшоҳимиз Жолут менга суянади. Режанинг бир қисми шуки, Мусо издошларининг ичидан яна бузоқпарастларни топишимиз керак. Улар ўз худосининг ёнига бир шерикни қўйсалар, бас, кучлари қирқилади!
– Шубҳасиз, салтанатни икки подшоҳ бошқарса, халқ пароканда ва хор бўлгани каби, – деди Коҳин.
– Ҳа. Бу ишни сиз қиласиз, ҳазрат. Худолар билан бамаслаҳат бир иш қиласиз.
– Бажонудил! Ишимнинг тартиби қандай? – қизиқди Коҳин.
– Нима учун Мусо келтирган китобни ўқидингиз, биласизми?
– Шубҳасиз, биламан. Душманнинг заиф ерини шу китобдан топиш учун ўқидим.
– Топдингизми?
– Китоб мукаммал. Ундан бир хато топмадим. Ҳолбуки, мен Навуходонасар миххатларини, Ҳаммурапи қонунларини, фиръавнларнинг йилномаларини ўқиганман. Ҳар қандай китобдаги ёлғонни, заифликни унинг ёзилиш услубидан биламан. Мусонинг Китобида эса бир ёлғон тополмадим...
– Жуда тез енгиласиз, бу ёмон, – ҳоким яна бироз қизишди. – Унда китобни ёлғон билан бойитинг!
– Яъни... – Коҳин ҳокимнинг асл мақсадини тушунмай қолди.
– Тавротнинг баъзи оятларини олиб ташлаб, ўрнига ўзингиз ёзинг! Ёза олмасангиз, қадим миххатлардан кўчиринг, хуллас, Тавротни ўзимизга мосланг!
Астинос бу талабни, ҳатто, тушида ҳам тасаввур қилмас эди. Энди чиндан қўрқиб кетди. Тавротнинг ортидаги Буюк Жалолиятни у ҳис қила бошлаган эди. Ҳар қандай ишни гуноҳ эмас, деб ҳисобласа ҳам, Тавротни ўзгартиришни тўғри иш, дея олмасди. У Тавротни Мусога берган худо уни ўзгартирган одамни аёвсиз жазолашига ишониб бўлганди. Шунинг учун, нафасини ютиб, жим туриб қолди.
– Нега жимсиз? Ё бўйин товлайсизми? – ҳоким таҳдидли савол берди.
– Бўйин товламайман, ҳоким жаноблари! – деб юборди Коҳин ранги бўзариб. – Аммо Тавротни ўқиган одам мен ёзган оят ва асл оятни тезда фарқлаб олади... Чунки бу Китобнинг услубида ёзиш инсоннинг қўлидан келмайди...
Сақиф Ғобанинг тахтига бир шоҳона қилич суяб қўйилганди. Ҳоким Коҳиннинг бу жавобидан қониқмади, аммо боягидек қизишмади, бориб қилични олди, қинидан чиқарди. Ўйнатди. Ва Коҳинга савол берди:
– Сизнинг ишингиз нимадан иборат, ҳазрат?
– Халқнинг додини худоларга етказиш...
– Бизнинг додимиз-чи? Ҳокимлар, ҳукмдорларнинг доди қаерда қолади? Шу аҳмоқ халқни боқиш учун, душманлардан қўриқлаш учун қон тўкяпмиз, қон ютяпмиз, тўғрими?
– Минг марта тўғри.
– Ибодатхонангизга ўлжаларнинг сарасини беряпмиз, тўғрими?
– Тўппа-тўғри!
– Ибодатхона ертўлаларини олтинга тўлдириб олдингиз, тўғрими?
– Ҳа...
– Ўзига ўзи алжирайдиган, баданига эчкининг қонини суриб, сасиб юрадиган художўйларингизни кимнинг ҳисобидан боқяпсиз?
– Ҳокимият ҳисобидан...
– Ҳокимият? Қандай ҳокимият? Мен ҳокимиятман! Менинг ҳисобимдан бадбўй ва тентак художўйларингизни боқяпсиз!
– Биламан...
– Ибодатхонангизни тўлдириб турган тош санамларингиз сиз учун уруш қилса, бўлмайдими? Ўшалар сизларга овқат берсин! Ҳозир бошингизни чопсам, анави энг баланд ҳайкалингиз, оти нима эди? Ўша келиб сизни ҳимоя қилсин!
– У тош ҳайкал...
– Худо эмасми ўша тош ҳайкал?
– Худо, албатта...
– Нега унда қўлидан бир иш келмайди?
– Тош ҳайкаллар худоларнинг сиймоси... Худолар бошқа жойда яшайдилар...
– Худолар ўз сиймосини ҳамма бандаларига кўрсатаверса, қадри ҳам йўқ экан-да!
– Ундай деманг, ҳоким жаноблари... Шак келтиряпсиз... – Коҳиннинг овози шу нуқтада йиғламсираш аралаш титраб чиқди.
– Шак келтирмаяпман, ҳазрат, – деди безрайиб ҳоким. – Ўша худоларингиз худо бўлса, биз ҳам худо бўлишимиз керак. Айниқса, подшоҳимиз Жолут худоликка ҳақли! Чунки у сизларни ҳам, худоларингизни ҳам боқяпти, қўриқлаяпти!
– Албатта, албатта.
– Мен ҳам Жолутдан кейинги кичик худоман. Шунинг учун, амримизни бажаринг: Тавротни ўзгартиринг, ҳазрат! Ҳар бир оятидаги бирор сўзни ўзгартиринг!
Коҳин ранги оқарган кўйи орқага тисланди:
– Айтганингиздек бўлади, ҳоким жаноблари...
Коҳин саройни паришонҳол тарк этди. Сақиф Ғоба ўз ишидан жуда ҳузурланди. Коҳинни қай тариқа ер билан яксон қилганини эслаб, илжайди.
“Мана шу қудрат, дейилади!”
Ўзидан ўзи қониқди. Кимдир қулоғи тагида шивирлаб, уни янада тўлқинлантирди:
“Сен чинакам худосан! Ҳатто, коҳинни лол қилдинг!”
Сақиф Ғоба бу гапни маъқуллаб бош силкиди.
 У бу овозни ўз хожаси Муассарни Жолутга тутиб берганидан буён аниқ эшитиб келмоқда. Даставвал, бу овозни бир хаёл деб ўйлаган Ғоба кейинчалик овозни ҳақиқатан эшитаётганини идрок этди. Овоз эгасини кўришга қанчалик уринмасин, буни уддалай олмади. Бир куни овоз эгасидан исмини сўради. Бир неча марта сўрайвергач, овоз: “Қувилиб, ўз ҳаққини талаб қилаётган бир буюкман”, – деб жавоб берди.
Ғоба ҳайрон бўлиб, “Унда сенинг исминг Қувилганми?” – деди.
“Ҳозирча Қувилган”, – дедию, овоз бу масалада бошқа гапирмади.
Ғоба ҳам у билан ортиқ қизиқмади. Энг муҳими,  Қувилган уни кўп мақтарди, айниқса, Мусо ва унинг издошларига қарши курашишга чорларди. Айнан у Ашианинг қочганини айтди, Ашиа ва унинг боласига жазо беришни сўради.
“Зиндонда болани, чўчқахонада аёлни зўрлашни буюр!” – деб ўргатди. Ғоба Қувилганнинг айтганини қилди.
Тавротни ўзгартириш ҳам Қувилганниг ғояси эди. Ғоба Қувилганнинг ҳар маслаҳати уни кучга тўлдираётганига ишонарди.
Ҳозир ҳам Қувилган Ғобани тўхтовсиз олқишлаб, уни қанотсиз учираётганди. Ғоба ўзи эшитаётган бу овоз ташқариданми, ё миясининг ичиданми, қаердан келаётганини идрок этолмасди. Бу уни кўп қизиқтирмасди ҳам.
Қувилган Ғобани не қадар мақтаса, шу қадар қўрқитарди. Бу қўрқув охири кўринмайдиган зулматдан иборат бўларди. Қувилган Ғобанинг миясида: “Агар айтганимни бажармасанг, ана шу тубсизликка чўкасан!” – дерди.
Ғоба бу тубсизликдан қочарди, шунинг учун саройни ҳашаматга тўлдирди, деворларга ўз куч-қудратини акс эттирувчи суратлар чиздирди, шоирларга ўзи ҳақида мадҳия достонлар ёздирди, саройда жуда катта базмлар уюштирарди, ранго-ранг кийимлар киярди,  раққосаларни кўпайтирарди, бу нарсалар қуршовида гўё ўзини фалакларда учгандай сезарди, бу нарсаларни йўқотса, ҳалок бўладигандек даҳшатга тушарди. Ўша даҳшатдан қутулиш учун ўзини яна шовқин ичига урарди. Аслида, бу нарсаларнинг ҳаммаси Қувилганнинг йўриғи эди.
Тасмин кирди.
– Ҳоким жаноблари, зиндонбоши киришга изн сўраяпти.
– Чақир!
Ғоба боланинг тақдирига қизиқаётганди. Зиндонбоши кирди.
– Гапир. Буйруғимни бажардингми? – деди Ғоба.
– Маъзур кўргайсиз, – зиндонбоши тиз чўкди. “Ер ўпишни ҳам жорий қилишим керак”, – деб ўйлади Ғоба. Уни тиз чўкиш қониқтирмасди. Бироқ ер ўпиш Жолутнинг ҳузуридаги махсус таъзим, бошқалар буни талаб қила олмайди.
– Нима бўлди?
– Бола чайир экан. Ёллаган одамимни ўлдириб қўйди.
“Аҳмоқ! Бир ишни эплолмайди булар, – ичида энсаси қотди Ғобанинг. – Болани шу ҳолда қолдирсаммикин? Нимасидан хавфсирайман? Шу қадар эзганим ҳозирча кифоя. Ундан яна бошқа мақсадларда фойдалансам бўлар, балки... Қолаверса, эрта тонгда подшоҳ ҳузурига отланишим керак”.
– Ақлларинг йўқ, – Ғоба қошини чимирди. – Болани ўз ҳолига қўй. Зиндонда у ким билан яқин бўляпти?
– Мусонинг жангчиларидан бўлган чол уни ҳимоя қиляпти.
Бу хабар Ғобага ёқмади.
– Қайси чол?
– Байтил Мақдис жангида Мусо лашкарида қатнашган. Ўшанда бу чол олти ёш бўлган. Подшоҳимиз Жолут амри билан Мусонинг жангчилари асир олинганда, қатл этилганда, тузоққа туширилган. Йигирма беш йилки, зиндонда.
Сақиф Ғоба ўйга чўмди. Қувилганнинг овози миясининг ичида жаранглаб кетди: “Иккаловини шу ҳолда қолдир. Қатл осон иш. Уларни хорламоқ керак. Таҳқирлаш шарт. Иродаси синсин. Зор йиғласин. Мусога эргашганларидан надомат чексинлар! Токи, бошқалар ҳам Мусога тобе бўлишнинг оқибатини кўрсин! Ҳозир чолга ҳам, болага нафас ростлаш имконини бер! Улар ўзларини эркин сезишлари билан бошларига мусибат ёғдирасан!”
Ғоба илжайиб қўйди. Зиндонбошининг кўзлари ерда эди, у шунинг учун бу илжайишни кўрмади. Кўрганда эди, ўз хожасининг нигоҳидаги ваҳшатдан у ҳам чўчиб кетарди. Тасмин эса Ғобанинг доимий ҳамроҳи. Унинг билгани шуки, хожасидан нега илжайди, нега қайғуда – сўрамаслик керак. Чунки Ғобанинг бир олами бор. У олам жуда қоронғу, унда ҳеч нарса кўринмайди.
– Зиндонбоши, жўна! У иккиси ҳақида ҳукмимни кут.
Зиндонбоши уч марта юкиниб, орқаси билан юриб чиқиб кетди.
– Тасмин, аёлнинг тақдири нима бўлди? – сўради ҳоким.
– У эсдан оғибди, жанобим. Чўчқалар ичига кириб кетди. Чўчқаларни боқяпти, улар билан гаплашяпти. Йиғлайди. Бутун устидан чўчқа ахлати ва пешобини тўкяпти. Баъзида чўчқаларнинг балчиғи ичида юряпти. Унга яқинлашиб бўлмаяпти. Жуда ҳам сасиб кетди, – деди Тасмин.
Ғоба мамнун бўлди.
– Айла қишлоғида яшаган Яҳудо болаларидан бир гуруҳини маймунга айланиб кетган, дейишади. Буларда ҳайвонга айланиш одати бор экан-да. Уни ҳам қўй. Тайёргарлик тугадими?
– Тугади, жанобим. Беш минг кишилик лашкар подшоҳимиз Жолут ҳузурига сизнинг ортингиздан боришга шай!
    </item>
        <item>
Чўчқахонага чўчқабоқар ўлароқ юбориларкан, Ашианинг қалбида жаннатга кетаётгандек бир туйғу бор эди. У Роббисидан душманлар ҳужумидан сақланмоқ учун мустаҳкам бир қўрғон сўраётган эди. Ларзага тушган қалби чақмоқ уриб парчалаган тошдек парчаланди. Бу тош қаъридан гўё ҳаёт суви отилди. Қафасда кетаркан, кўзидан ёш дувилларди. Тиззасини кўксига босиб ўтираркан, кирланган, лойланган сочлари унинг юзини, вужудини бир парда каби ёпди. Унга боққанлар бир алвастини кўргандек сескандилар. Ҳолбуки, бу вужуд ичидаги руҳ Роббисига тавба қилар эди.
Ашиа чўчқахона унинг учун бир иффат қалъаси бўлишига амин эди. Зоҳирини жирканчлик ила қоплаб, бу жирканчлик ичида номусини, иймонини сақламоқни қасд этди.
Ашиа буткул оламдан узилди. У мансуби бўлган ҳақиқат оламини туйқус идрок этаётганди. Ўтмиши бу мусибат шамолида ғубордек кўтарилиб, онгини қамради. Кўз ўнгида бутун ҳаёти тирилди.
Бобоси Муассар ҳоким эди. Отаси Аслам ҳокимга бир ворис эди. Улар Мусонинг тобелари эдилар. Уйларида Таврот ўқиларди. Муассарнинг маслаҳатчиси Устоз уларга Тавротдан таълим берарди.
– Оламларни яратган Зот ёлғиз Аллоҳдир! Фақат У ибодатга лойиқдир! Мусо унинг бандаси ва пайғамбаридир! – бу сўзларни Устоз ҳар куни ҳар суҳбатнинг аввалида такрорларди. – Аллоҳдан қўрқинг! Биз охири замон пайғамбари, Аллоҳнинг сўнгги элчиси, барча набийларнинг султони Аҳмадга иймон келтирамиз. У инсоният халоскоридир. У Ер юзида энг буюк адолатни ўрнатади! Билинг, Таврот бизга шуни таълим берди!
Ашиа ёш қизалоқ эди. Шаҳар зодагонларининг болалари билан Устознинг бу дарсларини ёд олишарди.
Ашиалар туғилганда ҳаёт мунаввар эди. Улар бу калималар маъносини билмасдилар. Улар бу калималарга ҳали эҳтиёж сезмасдилар, зотан, ҳаётни танимаган гўдак сўзларнинг қудратини қайдан билсин! Улар, ҳозирча, ота-она, нону сув сўзининг кучини  яхши билишарди, холос.
Ашиа улғайиш ёшларида, ўсмирлик йилларида, кўзгуга қараб, ҳусни ила фахрлана бошлаган вақтларида ўз шаҳрида содир бўлаётган кўп ўзгаришларни идрок этганини яхши эслайди.
Устоз одамларни кўчаларда, уларнинг саройи олдида, майдонда тўплаб, баланд овозда гапирарди.
– Эй одамлар! Ўтмишингизни унутманг! – дер эди у кўпинча. Ашиа дугоналари билан ҳокимнинг эрка невараси ўлароқ бозорга, карвонсаройларга ўзига зеб-зийнат олгани кетаётганда Устознинг куйиб-пишаётганини кўриб, бу ваъзларни қизиқиш ила тингларди. Очиғи, ваъзлар жуда ёқимли эдию, қизалоқ уни эртак эшитгандек эшитарди. Устознинг гаплари уни қанчалик мутаассир этмасин, бирор қонундек қабул қилмасди. Бу фақат Ашиага эмас, ҳамма одамларга хос эди. Улар Устозни зерикканда тинглашарди. Устознинг гапидан жуда таъсирланишса, “Ҳақни айтди! Нутқи гўзал! Илми теран!” – деб мақташардию, ўз ишларидан қолмасдилар. Гўё Устоз уларни завқлантириш учун сўйлаётгандек, ҳолбуки, ундай эмасди. Устоз ёниб гапираркан, ўз нутқини тугатиб, йўл четида йиғлаб ўтирарди. Кўпчилик, айниқса, зодагонлар унга садақа қилишни хуш кўришарди. Устознинг пойини бойлик билан тўлдиришарди. У эса баттар ҳўнграрди, кейин тинчланиб, фақат ҳиқилларди. Сўнг яна ўрнидан туриб ҳайқирарди:
– Эй одамлар! Ўтмишингизни унутманг! Ўтмишни унутмоқдасиз! Хорлик сари кетяпсиз! Эй одамлар! Аллоҳдан қўрқинг! Сизлар Одам ва Ҳавводан тарқалдингиз. Иброҳимнинг икки ўғли бор эди. Бири Исмоил, бири Исҳоқ. Сиз Исҳоқнинг зурриёдисиз. Ёқуб Исҳоқнинг насли эди. Ёқубни Исроил дердилар. Исроилнинг ўн икки ўғли сизларнинг оталарингиздир! Эй одамлар! Ёқуб ўлди. Сизларга Юсуф, сўнг Яҳудо бош бўлди. Ўтмишни унутманг! Қибтийлардан фиръавн Рамзес бошингизга не кунларни солди! Эрларни қул, хотинларни чўри қилди. Ўғил чақалоқларимизни сўйди, қизларни тирик сақлади! Эй одамлар! Ўтмишни унутманг! Мусо туғилди! У Аллоҳнинг пайғамбари эди. У фиръавн хонадонида улғайди. Вақт етиб, акаси Ҳорун ила фиръавнни ҳидоятга чақирди. Фиръавн кофир бўлди. Мусони қувди. Мусо Яҳудо болалари ила қочди. Яҳудо болалари! Боболарингизнинг жиноятлари ёдингиздами? Ҳайҳот! Тавротда Аллоҳ буюрдики, якка Аллоҳга ибодат этинг! Ота-онангга яхшилик қил! Қариндошга, етимга, мискинларга яхшилик қил! Одамларга гўзал сўзла! Намозни қойим қил! Закот бер! Бир-бирингизни ўлдирманг, ўзаро қасдлашманг! Бирингиз иккинчингизни ўз юртидан қувиб чиқармасин! Минг надоматлар бўлсин! Эй одамлар, шўрингиз қурияпти! Сиз бугун нима иш қиляпсиз! Аллоҳга ибодат қилмаяпсиз, унга шерик топяпсиз. Ота-онани қаровсиз ташладингиз. Қариндошлар ила алоқани уздингиз. Етимларга зулм этяпсиз. Мискинларни унутдингиз. Одамларни ҳақоратлайсиз. Намоз ўқимайсиз. Закот бермайсиз. Бирингиз бошқангизни бойлик талашиб ўлдирасиз, бирингиз иккинчингизни ўлкангиздан, Ватандан қувиб чиқарасиз, уларга азоб бериш учун бошқангиз унинг сирларини сотасиз, бошқангиз уни азоблайсиз, душманга асир тушса, товон тўлаб қутқарасиз, буни меҳр деб, бутун оламга кўз-кўзлаб мақтанасиз! Аслида, уларни қувиб солган ўзингиз эдингиз. Азоблаган ўзингиз эдингиз. Бу ишингиз қандай беҳаёлик бўлди! Тавротни Аллоҳнинг каломи дейсиз, аммо ярмига амал қиласиз, ярмини эса менсимайсиз. Сиз Аллоҳнинг сўзини ўйин қиляпсизми? Аллоҳнинг сўзини масхара қиляпсизми? Ҳайҳот! Доду фарёд! Бу ишларингиз учун бу дунёда шарманда бўламиз! Охиратда жаҳаннамда ёнамиз! Эсингизни йиғинг! Гуноҳни тўхтатинг! Аллоҳнинг йўлига ўтинг! Аллоҳнинг пайғамбарига, Унинг Китобига эргашинглар!
Устоз шу сўзларни бор овози ила айтарди. Кўпчилик жим тингларди. Бироқ тинглаб бўлиб, одамлар ўз йўлида кетаверарди: кимдир ўғирлик қилади, кимдир фоҳишахонага боради, кимдир зулм қилади.
Устоз эса яна нола қиларди:
– Эй Исроил болалари! Мусо даврида Аллоҳ устимизга Тур тоғини олиб келганда, тоғнинг тагида қолмайлик деб, ҳамма илоҳий амрларни қабул этдик. Бугун илоҳий амрларга амал этмасак, ҳолимизга маймунлар йиғлайди...
Ҳоким Муассар табиатан кўнгли бўш одам эди. Унинг бичилган қули Сақиф Ғоба ҳокимга кўп таъсир ўтказарди. У Устозни ёқтирмасди. Сақиф Ғоба Муассарга бир гапни бениҳоя кўп айтди:
– Соҳибим, қари Устоз шаҳримиз тинчини бузяпти. У қаердаги ваҳима гапларни тарқатяпти. Кўчада соатлаб вайсайди. Одамлар, натижада, сизнинг ҳокимиятингизга шубҳа ила қараяпти. Устоз ҳокимиятни истаяпти, шекилли. У Таврот ҳукмини етказяпман, деб, илм тарқатяпман деб, ўрнингизни эгаллашни исташи аниқ.
Муассар бу гапларга, даставвал, эътибор бермади. Бироқ Ғоба ўз ишидан тўхтамади. Муассар Ғобанинг гапига кирди ва Устозни зиндонга ташлади. Ашиа Устозни кўргани тезда зиндонга борди. Зиндон ичида Устоз изтироб ичида шундай деди:
– Қизим, шаҳарни гуноҳкор босиб кетди.
Ашиа кўзини катта-катта очди.
– Устоз, – деди у олиб келган тугунини Устознинг олдига қўйиб. – Мен сизнинг ҳамма гапларингизга тушуна олмайман. Аммо тўғри сўйлаётганингизга аминман.
Устоз қайғу ила табассум қилди.
– Вақт келади, ҳамма сўзларимни тушунасан. Сен тўғри сўйлаётганимга покиза қалбинг ила аминсан, тақдир эса сени бу сўзлар устида яшатади, қизалоғим. Сен бу сўзларга суянибгина, дунё ва охиратда нажот топиш мумкинлигини ўз кўзларинг ила кўрасан. Чунки мен бу сўзларни ўйлаб топиб, кейин гапирмаяпман. Бу Тавротнинг таълими, Мусонинг ўгитларидир. Эшит, қизим. Биз Мусо пайғамбарнинг умматимиз, сўнгги пайғамбар Аҳмаднинг уммати эмасмиз. Нега бундай деяпман, биласанми?
– Билмайман, Устоз, – елкасини қисди Ашиа.
– Унда, билиб ол! – Устоз қатъий таъкидлади. – Аллоҳ бизга бериладиган жазони асло кечиктирмайди. Мусо яшаган замонда гуноҳкорлар уйларининг эшиклари эрталаб ўз эгаси гуноҳ қилганини эълон қиларди. Яъни эшикда “Фалончи мана бундай гуноҳ қилди” деган ёзув пайдо бўларди. Аллоҳ мунофиқларнинг юзини сарғайтириб юборарди. Денгиз бўйида Айла деган қишлоқ бор эди. Ўша қишлоқда биздан бир қавм яшаган. Аллоҳ уларга шанба куни балиқ тутишни тақиқлади. Бу бир синов эди. Қавмимиз эса шанба куни денгиз соҳилида жуда кўп балиқ бўлишни билиб қолишгач, бир ҳовуз кавлашди. Балиқлар шанба куни ҳовузга қамалиб қоларди, якшанбада эса уни айлаликлар осон тутишарди. Бу оламлар Роббиси Аллоҳга ҳийла эди. Аллоҳ ғазабланиб, айнан шу қишлоқда яшайдиган ҳаммани хунук, одамлар ёқтирмайдиган маймунларга айлантирди. Роббимизнинг жазоси кечикмади. Тасаввур қиляпсанми? Кечқурун одам бўлиб ухлайсан, тонгда маймун бўлиб уйғонасан. Бу эса гуноҳлар учун бир жазо эканлигини бутун олам билади. Бундан катта шармандалик борми?
Ашианинг эти жунжикди. Ўзини, отасини, бобосини, қулларини, одамларни маймун қиёфасида кўз ўнгига келтириб, қўрқиб кетди.
– Эшит, болам, – Устоз эса давом этди. – Биз шундай умматмиз: гуноҳимизга жазо кечикмайди. Охири замон Аҳмаднинг уммати эса доимо бир муҳлат устида бўлади. Улар Аллоҳнинг йўлида собит ва холис турганларида бутун Ер юзига ҳукм берадилар, нафс ва шайтонга эргашганларида бутун Ер юзининг кофир қавмлари уларга ҳукм беради. Бу уларга жазо эканлигини камдан кам одам идрок этади. Аммо уларда ҳалок бўлишдан аввал тавба қилиш, яна иззатга эришмоқ имкони, бир муҳлат бўлади. Бизда-чи, Ашиа? Ундай эмас! Биз яна ҳаддимиздан ошдик! Хорлик жуда яқин. Қирқ йил олдин орамизда Мусо бор эди. Ҳорун бор эди. Атиги қирқ йилда биз уларнинг таълимини унутдик. Аллоҳнинг амрини тескари ушладик, тўғри ушламадик. Яқин-орада ҳаммамиз хорланамиз. Шуни Муассарга айт! Эси борида этагини ёпсин! Бутун шаҳар Мусо давридагидек, йиғилиб Аллоҳга тавба этсин! Аллоҳ бирор пайғамбарни юбориб, бизни гуноҳдан покласа!
Устознинг ҳузуридан чиқиб Ашиа бобосининг қошига борди. Ҳаяжонланиб, ҳамма эшитганларини бобосига сўзма-сўз айтди. Бичилган қул Сақиф Ғоба шу ерди эди.
– Соҳибим, – у ерга йиқилиб, фарёд урди. – Устоз ёш ва гўзал маликамизни қўрқитибди. У билан учрашишни ман этмоқ лозим. Маликамиз бу васвасалар оғушида ухлай олмай чиқадилар. Кейин касал бўлиб қоладилар.
– Йўқ, мен касал эмасман! – жаҳли чиқди қизалоқнинг. – Бобожон, устозим тўғри гапиряпти.
– Қайсарлик қилма, Ашиа, – деди бобоси мулойим оҳангда. – Бор, дугоналаринг билан ўйна. Бундай гаплар ила бошингни қотирма. Улуғларимиз бор, биз бор, бу бизнинг ишимиз. Сен қайғурма!
... Шу воқеадан ўн кун ўтмай Муассар невараси Ашиани бир зодагоннинг ўғлига мажбурлаб эрга берди. Қули Сақиф Ғоба шуни маслаҳат берган эди.
Бир тонгда Муассар жанг чорлови овозидан уйғонди. Сарой томига шошиб чиқиб қарадию, эси оғай деди: шаҳар дарвозалари очилган, ёв қўшини бутун оламни эгаллаб олгандай эди. Одамлар талвасага тушиб боши оққан томонга югурарди. Шаҳар дарвозаларини душманга ким очиб бергани Муассарга қизиқ эди. У хоинни аниқлаб, бор қўшин билан тезда ҳужумга ўтишни истади. Аммо ортига ўгирилиб, бўғзига қадалган тиғни кўрди. Қаршисида Сақиф Ғоба турарди.
– Муассар, давринг битди. Сени буюк подшоҳ Жолутга топшираман! – деди у дадил.
– Хоин! – Муассар шундай деб ҳайқирдию, ишнинг ҳақиқатини бир онда англади. У шаҳарда фоҳишахоналарни кўпайтирган, жиноятчи тўдаларни сарой ичида қўллаб-қувватлаган, уни Жолутга сотган, Устозни қаматган айнан қўйнидаги илон – Сақиф Ғоба эканлигини тушунди. Энди жуда кеч эди. Сақиф Ғоба ўз ҳожасини занжирлади ва пастга олиб тушди. Саройдаги ҳамма асир олинган эди. Жолут лашкари саройни талон-тарож этарди. Муассар бор-будидан ажраганини билди. Беихтиёр оҳ тортди. Сақиф Ғоба эса илжайди. У ўз ишидан мамнун эди. У бутун сарой аҳлини занжирлаб, Жолутни кутгани чиқаётган эди.
Оламни бир зумда зулмат босди. Лаззат ичидаги лаззатини, иззат ичидаги иззатини унутди. Шаҳарда Жолут лашкарининг сурони кўкка ўрлар, аёлларнинг фарёди, гўдаклар чинқириғи, гуноҳкорлар ноласига аралашиб кетди. Босқин ваҳшати жониворлар тинчини ҳам бузди: итлар вовиллар, моллар мўрар, қўйлар барарди.
Мусибат ўлим шамолидек келди, бу шамол ҳаммани беҳаловат этди. Жон қайғуси мол қайғусини даф этиб юборди.
Аксар одамлар қўлига қурол олиб душманга қарши урушмоқ ўрнига қочиб қутулиш васвасасида эди. Аллоҳ уларнинг гуноҳлари сабаб қалбларидан ҳамият, жасорат ва мардликни олиб, ўрнини қўрқоқлик, заифлик ва сотқинлик ила тўлдирганди. Аллоҳнинг элчиси уларни кўп огоҳлантирган эди, улар, одатига кўра, кўрлик қилиб, яна бир таҳқирга учрадилар.
Сақиф Ғобанинг одамлари зиндондан Устозни олиб чиқишаркан, у зот чор-атрофда ана шу ҳақиқат манзарасини кўраётган эди.
... Шаҳар майдонига ёшу қари, эркаку аёл, бою камбағал, аъёну фуқаролар ҳайдаб келинди. Ҳамманинг кўзи жавдирайди. Зодагонлар, бойлар бир неча туяларини қулларига етаклатиб олишган. Туяларга катта сандиқлар юкланган. Жолут лашкари тўрт томонни қора булутдек қоплади. Уларнинг бўйи баланд, ўзлари бақувват, тишидан тирноғигача қуролланган. Итоатсизлик қилган одамни ким эканига қарамасдилар, чопиб ташлардилар. Кўчаларда қон жилғадек оқди, қон кўлмаклари пайдо бўлди.
Аксари кишилар дағ-дағ титрайди. Оналар боласини бағрига яширишга тиришади. Ҳомиладорлар азобдан инграйди. Кимдир кимгадир таскин ҳам беради.
Тўсатдан янграган баланд ва зулмкор овоз ҳаммани жалб этди: шаҳар ҳокими Муассар, ўғли Аслам, невараси Ашиа, невара куёви ва Устозни қамчилаб сазойи ҳолда майдонга олиб келаётган эдилар. Оломон сўзсиз қотди. Умидлар буткул сўнди. Халқнинг ишончи синиб, парчаланди, балки кукунга айланиб, сочилди. Ҳамма нафасини ютди. Одамлар орасидан қамчилаб олиб ўтилган шаҳар ҳукмрон оиласи майдоннинг қоқ ўртасида, тепага янги ўрнатилган тахт қаршисига тиз чўктирилди.
Ашиа дам отасига, дам эрига, дам бобосига жавдиради. Бобоси қўрқувдан тош ютгандек жим, узун оқ соқоли титрар, сочлари елкасида бетартиб ёйилган, либосида қон изи. Отаси ҳам, эри ҳам шу алфозда эдилар. Ёлғиз Устоз хотиржам, балки, бошини тик тутиб, на юзида, на ҳаракатида бир қўрқувни сездирмади.
Оломоннинг ажабланганнамо овози янгради: майдондаги тахт ёнида ҳашамдор либосда Муассарнинг бичма қули Сақиф Ғоба пайдо бўлди.
У қўлини ҳокимона кўтариб, жим бўлинг, дегандек ишора қилди. Одамлар шуурсиз равишда жим бўлдилар. Сақиф Ғоба бор овози ила бақирди:
– Подшоҳлар подшоҳи, юртимизнинг янги, адолатда тенгсиз, қудратда чексиз ҳукмдори Жолут ҳазратлари келмоқдалар!
Довуллар қоқилди. Отлар кишнади. Сақиф Ғоба эса яна кучаниб чинқирди:
– Тиз чўк ва бош эг, халойиқ!
    </item>
        <item>
Кўпчилик тараддудда туриб қолди. Бичма қулнинг амрини бажариш, ҳарқалай, бироз бўлса ҳам, ҳамиятга тегаётган. Сақиф Ғоба буни сезди. Сездию, қутуриб, бўкириб юборди:
– Камончилааар!
Оломонни қуршаган Жолутнинг камончилари ёйга пайконни ўрнатдилар. Ғоба ўқ узишга ишора қилиш учун қўлини кўтарди. Ўн минглаб одамлар бир вақтнинг ўзида дувиллаб тўкилган мевадек ўзини тиззаси билан ерга ташлади. Ғоба ҳокимият қудратини идрок этиб, беҳад керилиб, ёйилиб кетди, одамларнинг қўрқувда тиз чўкишини кўриб, буни ўз қудратидан деб ўйлади ва нафаси қайтиб, бир муддат ҳаяжонланди. Сўнг улкан салтанат эгасидек ҳайқирди, шундай ҳайқирдики, овоз пайлари фавқулодда чўзилди, товуши майдоннинг ҳар бурчига етиб бора бошлади:
– Итоат қилмаган ўлдирилади! Танасини бўлаклаб, итларга ем қиламан! Улуғ подшоҳ Жолутга шарафлар бўлсин!
Оломон орасида беихтиёр йўлак очилди.
Қора от минган, қора либос ва қора совут кийган Жолут йўлакдан кела бошлади. Жолут бошига қўндирган дубулға тожга ўхшарди. Мўйловини икки ёнга икки қаричча узун қилиб ўстириб, ўрдирганди. Қалин соқоли ҳам қоп-қора бўлиб, кўкрагига тушган ва учта қилиб ўрилган, учларига эса ёқут кўзли тақинчоқ тақилган. Жолут кийимининг четларига, совутининг қирраларига олмос тошчалар қадатганди. Этиги қора ва учи қайрилган бўлиб, унда ҳам олмос тошлар йилтирайди.
Оти, югани, сувлиғи, қамчиси, қурол-яроғлари ҳам ўта жиддият ва катта дид билан зийнатланганди. Жолут майдон ўртасида тўхтади, Сақиф Ғоба унинг оёғига тиз чўкиб елкасини тутди. Подшоҳ бичма қулнинг елкасига оёқ қўйиб, отдан тушди.
Ҳеч кимга назар ҳам солмай, ўзи учун ҳозирланган тахтга бориб ўтирди. Сўнг Сақиф Ғобага қараб, кўрсаткич бармоғи билан ишора қилди. Сақиф Ғоба бор овози билан бақирди:
– Подшоҳ рухсат этдилар: бошингизни кўтаринг!
Халқ бошини кўтариб, тахтда катта кибр, қаҳр ва бешафқатлик ила ўтирган бир мустабидни кўрди. Чўзинчоқ юзни тўлдирган чуқур ажинлар, чўтирлар, ўйиб олгудек тикиладиган кўз, сийрак қош, кенг елка Жолутдан бир қўрқинч ёғдираётгандек эди. Уни кўрган аксар одамларнинг дами янада ичига тушди.
Босқинчига ҳайиқиш ила қараётганлар орасида бир киши йўқ эди. Бу Устоз бўлиб, ерда – майдоннинг ўртасида боши ёрилиб, ўз қони ичида беҳуш ётарди. Чунки фақат у тиз чўкмаган эди, бош эгмаган эди, бир навкар унинг бошига қилични қини билан уриб, шу ҳолга солди.
Ғоба Жолутдан изн олиб, нутқ бошлади:
 – Эй одамлар! Мени эшит! Балсисо қавмининг сараси, Амиқийлар подшоҳи Жолут ҳазратлари буюрадиларки, ҳаммангиз у киши учун бир қулсиз. Қул эканлигингизни унутманг!
Ғоба шу нуқтада сўзини узиб, ҳаммага бир-бирма ўқрайди. Айни шу пайт унинг қулоғи остида Қувилганнинг: "Сен энг ақлли ва қудратли ҳукмдорлар ишини бажаряпсан!" – деган илк олқиши янграган эди. Ғоба ҳокимият қудратидан маст бўлгани учун овозга аҳамият бермади, зотан, у бундан ҳам қуюқроқ бир мақтов истаётганди.
– Сиз подшоҳнинг қули ўлароқ унинг ҳамма хизматига шай бўлишингиз шарт! Подшоҳ ўл, деса, шу ондаёқ ўлинг! Тирил, деса, тирилинг! Чунки ҳукмдоримиз ўз қулларини фарзандларидек яхши кўради. Сизларга зинҳор ёмонликни раво кўрмайди! Сизлар подшоҳимизни шарафланг, мақтанг, унга итоат қилинг, уни яхши кўринг!
Ғоба шу қадар жўшиб сўйлардики, унинг нутқи одамларга таъсир қилди. Қўрқувдан карахт оломон унинг сеҳрли нутқидан йиғлай бошлади. Туя етаклатиб келган бойлардан бири ўзини ерга отди, ерни ўпиб, овози қалтираб гапира бошлади:
– Сизга жонларимиз фидо, Жолут ҳазратлари! Арзимас ҳадямизни қабул қилиб, бизни бахтиёр айланг!
Ғоба савол назари билан эгилиб, подшоҳга қаради. Подшоҳ маъқул, дегандек бошини қимирлатди. Бой иккита катта сандиқни қулларига кўтартириб, Ғобанинг амрига кўра, Жолутдан етти қадам узоққа қўйдирди ва қопқоғини очтирди: сандиқлар тилло ва жавоҳирларга тўла эди.
Жолут қабул қилдим, дегандек бош силкиди. Бошқа зодагонлар ҳам подшоҳга ўз совғаларини майдонга тера бошлашди.
Муассар бу ишларга анқовсирагандек қараб ўтирарди. Устоз бу орада ҳушига келди. Қийналиб бўлса-да, ўрнидан турди. Тиз чўкиб, титраб ўтирган ўн мингларча одамга, кейин тахтдаги Жолутга, унинг ёнидаги Сақиф Ғобага боқиб,вужудидаги ҳамма кучини тўплаб, ҳайқирди:
– Аллоҳ Буюкдир! Аллоҳ Улуғдир! Аллоҳни унутиб, гуноҳларга машғул бўлганлар, Аллоҳ амридан бўйин товлаб, нафсига қуллик қилган худди сизлар каби бир қора ит қошида тиз чўкиб, титрайди, хор бўлади!
Бутун олам жимликка чўкди. Ҳамма сасини йўқотди. Ғоба ҳушини тўплаб, қиличини қиндан суғурди. Аммо Жолут тўхта, деб ишора қилди.
– Эй Жолут! Сенда Намруд ва қибтий фиръавннинг қиёфаси бор. Сен подшоҳликка қаноат қилмайсан. Сен ширкка қаноат қилмайсан. Сен худо бўлмоқчисан. Ёнингдаги бичма қул ҳам шуни истайди! Иккаланг билиб ол: сенларни дунёда хорлик, охиратда жаҳаннам кутмоқда! Ла илааҳа иллаллоҳ!
Бу сўзлар тиғдек Жолутга санчилди, подшоҳ ўрнидан ҳеч кутмаган чапдастлик ила турди ва қиличини яланғочлаб, Устознинг олдида пайдо бўлди. Икки қўли билан Устознинг бўйнига қилич солди. Муассар дағ-дағ қалтираб, бошини ердан ололмай қолди, Ашиа қўрқувдан чинқирди, бу чинқириқ унинг отаси Асламни ҳушига келтирди. Аслам бор овози ила: “Аллоҳу акбар!” деб Жолутга отилди. Жолут бир кескин ҳаракат билан Асламни икки бўлакка бўлди. Ашиа ҳушдан кетди.
Оломон ичида ҳам кимлардир қичқириб юборди, кимлардир ерга йиқилди.
Жолут қиличини Муассарнинг бўғзига қадади. Муассар нафаси тиқилиб, бўғриқиб деди:
– Подшоҳим, мен сизнинг қулингизман. Сизнинг йўлингиздаман! Мени омон қолдиринг!
Жолут буни кутмаган эди, шекилли, кўзларини катта-катта очди, тунд юзида ажабланиш йилт этиб, йўқолди.
Подшоҳ қиличини қиндан суғуриши, икки кишини қатл этишидан ҳамманинг, ҳатто, Ғобанинг ҳам юзидан қон қочди.
Жолут тахт ёнига қайтди ва гап бошлади:
– Эй менинг қулларим! – мустабиднинг овози гулдираб чиқди. – Мен марҳаматли, қудратли ҳукмдорман. Бироқ менга туҳмат қилганларни, ёмон тилак тилаганларни, яъни, менга қаршиларни қатл қиламан. Сизнинг итоатингиз менга ёқди. Шунинг учун, ҳаммангизни ўзимга қуллик қилишдан озод этаман!
Ғоба сакраб кетди:
– Нақадар меҳрибонсиз, подшоҳим!
Оломон гуриллаб, унинг гапини такрорлади. Жолут эса салмоқланиб, давом этди:
– Собиқ ҳокимингиз менинг йўлимга ўтиб, жонини қутқарди. Оиласини қутқарди. Сизларга садоқатли қулим Сақиф Ғоба бугундан бошлаб ҳокимдир. Унга бўйсунинг. У менинг ўнг қўлимдир!
Жолут шундай деди-да, шаҳдам юриб, отга минди. Ғоба ер ўпиб, “Сизга жоним фидо!” – деб йиғлаб қолди.
... Ашиа хотиралар оғушида манзилга яқинлаб келаётганини сезмаётганди. Димоғига чўчқанинг ачимсиқ ҳиди урилди. Ашиа эса Ғобани тахтдан туширишга ҳаракат қилиб, ўлдирилганлар ҳақида ўйлаб кетди.
Сақиф Ғоба Жолут ўз юртига қайтиши билан иккита янги фармон чиқарди: биринчи фармон одамларга шаҳардан чиқишни қатъиян тақиқлади. Иккинчи фармон подшоҳ Жолут суратини шаҳардаги ҳамма уйларнинг ичига чиздириш мажбурий эканлиги ҳақида эди.
Халқ, аввал, жонини сақлаганига рози эди, бу фармонлардан сўнг Ғобанинг насабсизлиги эсланди, унинг Муассарга хиёнати айтилди.
Жолут ўлдирган Устознинг ёши улуғ дўстлари бирор чора кўрайлик, дедилар. Улар Мусони кўп гапиришди, бир неча ҳафта ичида Ғобани ҳокимликдан олиш ҳақида якуний қарорга келдилар.
Сақиф Ғоба ўз ҳокимиятидан маст эди. Жолут унинг хизматида мингта жангчисини қолдирган эди. Бутун шаҳар Ғобага тез таслим бўлди. У зудлик билан ўзига кўрсатиладиган ҳурмат ҳақида бир неча қарорлар чиқарди: ҳокимга мурожаат қилишда ҳар ким тиз чўкиши шарт, ҳокимнинг ҳукми муҳокама этилмасин, норози кайфиятдаги ҳар ким душман ҳисобида бўлиб, уни аниқлаб, хабарини берган одамга жуда катта мукофотлар бор, шаҳар аҳолиси ичидан лашкарга одам олинади, лашкар подшоҳ Жолутнинг қўл остида урушларга чиқади.
Ғоба ҳар сафар ҳар хил амру буйруқлар, фармону фармойишлар бераркан, эскию янги қоидаларни ўрнатиб, ижросини талаб этаркан, ўзини қанотсиз парвоз қилаётган сезарди. Бу туйғу, айниқса, унинг ташрифлари асносида оломон бошини эгиб, тошдай нафас олмай қотиб қолганида, унинг ижозати билан одамлар уни олқишлашганида, қийналиб кетган бирор бечорага марҳамат кўрсатганида, қонунни бузганларни аёвсиз жазолаб ташлаганида янаям кучайиб кетарди.
“Мана мен, ким менга дахл қила олади!” – деб ичида ўйлаганларини бироз ўтмай ошкор айтишга ўтди. Сақиф Ғоба одамлар кутмаган ишларни қилишни севарди. Кишиларни мансабга тайинлаш ва бўшатишдан ҳузурланарди. Шунинг учун, шаҳарда бирор киши бирор вазифада уч ойдан ортиқ ишлолмади. Бошқарувда қобилиятли одамлар асло бу шаклда ишлашни хоҳлашмади.
Ғоба шу каби ишлари билан кўзлари юмилгудек даражада маст бўлиб юрганида нисбатан ёшроқ бир одам унинг ҳузурига келиб, тиз чўкди.
– Исмим Тасмин, – деди у. – Мусо издошлари сизни ҳокимликдан туширишмоқчи.
Тасмин ҳаммасини баён этди. Унинг ахборотига кўра, шаҳарнинг улуғлари Жолутнинг қасрига бориб шикоят қилишар эмиш. Улар насабининг тайини йўқ, наслсиз Ғобанинг ўрнига бошқа кишини, яъни аслзода, ота-онаси Ёқуб фарзандларидан бўлган, уйланган, бир неча хотинли, бола-чақали, бой бирор одамни ҳокимликка  тайинлашини талаб қилармишлар.
Ғоба Тасминнинг ҳамма гапини эшитди-да, “Сенинг келажагинг порлоқ, шундай буюк ишларда давом эт!” – деб мақтади.
Тасмин кетиши билан Ғобанинг миясига қон тепди.
“Мени алмаштиришармиш!” – деб тутақди. Қувилганнинг овози эса уни даҳшатга солди: “Шаҳар аҳли Жолутга айтиб, сени ҳокимликдан олса, не бўлади, биласанми? Сени тилкалаб ташлайдилар. Чунки сен уларга қаттиққўллик қиляпсан. Агар тадбир билан, ҳийла билан иш тутмасанг, яқинда аввалгидан-да, хор бўлажаксан!”
Сақиф Ғоба ҳокимиятдан кетишни чексиз даҳшат деб ҳис қила бошлади. Тасминни чақириб, унга бир неча топшириқ берди.
Тасмин шаҳар улуғларининг даврасига кириб бориб, уларга: “Ғобанинг устидан шикоят қилишдан олдин ўзига унинг хатоларини билдирайлик, балки, ислоҳ этар!” – деди. Қарияларга Тасминнинг гапи ёқди.
Белгиланган кунда ёши улуғлардан ўн киши Сақиф Ғоба саройига йўл олдилар. Улар саройга яқинлаб келишаркан, уларга ҳар хил одамлар бесўроқ қўшилиб, юра бошлашди. Янги қўшилганларнинг қиёфаси ёқимсиз эди. Чоллар бир кўнгилсизликни сезгандек бир-бирларига қараб қўйдилар. Одамлар эса кўпайишда давом этди. Ҳоким саройи олдига етиб келганларида ўн қариянинг ортида минг кишилик оломон бор эди. Қарияларнинг улуғи эгилиб, сарой эшикбонига:
– Жанобимиз Сақиф Ғобанинг муборак ҳузурларига киришга изн сўраймиз!.. – деди.
Эшикбон оломонга бироз ҳадик билан қараб:
– Ҳаммангиз кирмоқчимиз? – деб сўради.
– Йўқ-йўқ, – шошиб жавоб қилди чол. – Ўн кишига изн сўраяпмиз.
Эшикбон индамай ичкарига кириб кетди.
Бир неча дақиқада сарой деворидан ташқарига чиқиб, халқ билан сўзлашиш мақсадида қурилган айвонда Сақиф Ғоба пайдо бўлди.
– Халойиқ, нима гап? – деди.
Қариялар жавоб беришга улгурмадилар, уларга йўлнинг ўртасида қўшилиб олганлардан бири қўйнидан камон олиб, ўқлади ва Ғобага отди. Ўқ ҳокимнинг елкасига санчилди. Ўқ отган одам:
– Ҳокимга ўлим! – деб бақириб, ердан тош олди ва сарой томонга отди. Оломон гувиллаб ердан тош излашга тушди. Саройга тошлар ёғилди. Бу нарса қарияларнинг режасида йўқ эди. Улар қандай йўл тутишни билмай қолдилар, билганларида ҳам қўлларидан бир иш келмасди, шубҳасиз.
Улар фақат “Эҳ, бебошлар! Ишимиз юришмайди, энди!” – дейишарди оломон ичидан чиқиб олгани тиришиб.
Сарой тепасида юзлаб ёяндозлар кўринди. Улар оломон устидан ўқ отдилар. Одамлардан баъзилари ерга ётиб олдилар, баъзилар дуч келган томонга ўзини урди. Бироқ ким қайси кўчага кирмасин Сақиф Ғобанинг қилич яланғочлаган навкарларига йўлиқди. “Таслим бўлдим! Ўлдирманг!” деганларга ҳам раҳм қилинмади, бир текисда қирғин бошланди. Қон тупроққа қоришиб, қизғиш-қорамтир лой ҳосил бўлди, ўнлаб одамлар бу шилимшиқ лойда тойиб ерга йиқилди.
Хунрезлик ярим соатлар давом этди. Сарой олди жасад билан тўлди. Тириклар ҳам ўликка айлангандек шуурсиз гангиб турардилар. Навкарлар қолган-қутган ҳаммани ҳибсга олди, ярадорлар ўлдириб юборилди. Яна бир гуруҳ лашкар ўлик тозалашга ташланди.
... Сақиф Ғоба саройда жароҳатли елкасини боғлатаётганда Тасмин киришга ижозат сўради.
– Жанобим, сиз истагандек бўлди. Мен ёллаган одамлар ғалаённи бошлаб беришди. Буюринг!
– Жуда яхши, – ёйилиб илжайди Ғоба. – Энди тергов бошла. Мени тахтдан ағдаришга ана шу ўнта чол бошчилик қилишганини исботла. Аҳоли орасида бизга қарши одамлар бордир?! Уларни ҳам топ!
Тасмин икки кунда шаҳарнинг ҳар бир даҳасидан юзлаб одамларни ҳибсга олди.Улар Ваҳшийлар зиндонига ташланди. Аёвсиз терговлар бошланди. Учинчи кун давлат тўнтариши қилишни режалаштирган, ҳокимни алдаб халқ олдига чақирган чолларнинг жинояти “гувоҳлар”нинг сўзи ила исботланди. Улар осилди. Яна бир қанча кишилар чопиб ташланди. Юзлаб одамлар муддати белгиланмаган ҳолда зиндонларга ташланди.
Бутун шаҳарни адоқсиз қўрқув қамради. Аҳоли нафас олишга ҳайиқарди. Сақиф Ғобанинг чексиз ҳукмронлиги бошланди. Унга шу воқеалар жараёнида ғарблик бир коҳин шаҳар четида одамларни қандайдир тошларга, ҳайкалларга сиғинишга даъват қилаётгани хабарини бердилар. Ғоба дарҳол уни чорлатди, ибодатхона қуриб,динингни ёй, деб амр қилди. Аврелий Астинос шу тариқа Ғобанинг ёнида пайдо бўлди.
Собиқ ҳоким Муассар сарой зиндонида эди. Ашиа эса эри билан саройдаги қора ишларни қиларди.
Қирқ йил Сақиф Ғобанинг қон ва қўрқув устига қурилган ҳокимлиги остида ўтди. Ўн йил олдин Муассар ўлгач, Ашиа ва эрининг аҳволи қийинлашди. Ғоба уларни қулим, деб атай бошлади. Юмушларини кўпайтирди. Ашиа бир неча фарзандини тупроққа қўйди, аммо кенжаси яшаб қолди. Аёл Роқибни кўз қорачиғидек авайлади. Ғобанинг зулму зуғумларидан шу фарзанди сабабли омон чиқди.
Ҳозир у чўчқахонага кириб бораркан, “Аллоҳим, Сенга иймон келтирдим, муртад бўлганим учун Сенга тавба қиламан. Болам Роқибни Сенга омонат топширдим”, – деб пичирларди.
Чўчқахона беҳад сассиқ бўлиб, бу ерда минглаб чўчқалар боқиларди. Қўлидаги кишанлари ечилиши ҳамон Ашиа ўзини чўчқалар ичига урди. Чўчқанинг нажосатини олиб юзига сурди. Чўчқалар думалайдиган балчиққа тизза бўйи ботди. Айни шу лаҳза Тасминнинг икки одами чўчқахонага кириб, жиноятчи хотинни сўрадилар. Чўчқабоқарлар бошидан балчиқ ва чўчқа пешобини қуйиб ўтирган аёлни кўрсатдилар. Бу аёлга қўл тегизиш у ёқда турсин, яқинлашмоқ мумкин эмасди. Тасминнинг одамлари аёлнинг бу аҳволига бироз қараб турдилар-да, қўпол сўкиниб ортга қайтишди.
Ашиа ҳаммасини аниқ идрок этаётганди, иффатини сақлагани учун Роббисига ҳамд айтди. Ич-ичидан бир надомат, тавба отилиб келди, аёл ўкисиниб-ўксиниб йиғлади, бу йиғи замирида ҳам истиғфор, ҳам ёлвориш, ҳам умид мужассам эди. Буни тавба оловида қалби эримаган ғофиллар ҳаргиз англай олмаслар.
    </item>
        <item>
... Роқиб уч кунда кўзини очди. Тепасида ўтирган Қарияни кўрди. Қария нималарнидир пичирлаётган эди.
– Онам менга коинотнинг якка худоси бор, деб айтган эди... – Роқиб мадорсиз шивирлади. Бироқ Қариянинг ҳамон яхши эшитадиган қулоғи унинг гапини илғади.
– Онанг тўғри айтган, Роқиб, – деди унинг устига бироз эгилиб. – Бу якка илоҳ Аллоҳдир. Аллоҳдан бўлак ибодатга сазовор бошқа бирор илоҳ йўқ! Бўлиши мумкин эмас!
– Аллоҳдан бўлак ибодатга сазовор бирор илоҳ йўқ!.. Бўлиши мумкин эмас!.. – Роқиб куч билан шу калимани айтдию, қалбига ёғилган сакинат ёмғирини туйди. У йўқотган, аммо энг зарур нарсасини топганини идрок этди. Аллоҳ лафзини айтаркан, Аллоҳнинг якка илоҳ эканлигини тилда иқрор ила қалбда тасдиқ қиларкан, Роқиб ўзини ажиб ҳимоя, беҳад мустаҳкам ҳифз ичига кирганини билди. Зулм, умидсизлик, заифлик ва маъносизлик чангалидаги бир иложсиз қалб асло узилмайдиган, зинҳор завол бўлмайдиган бир арқоннинг ҳалқасини қаттиқ ушлади. Туйқус жароҳат оғриқлари бу эҳсос қошида йўқолди. Роқибнинг дунёсида оламларнинг якка Роббисини яхшироқ таниш нияти жўш урди. У ўз Роббисининг барча комил сифатларга эга, ҳар қандай нуқсондан пок Зот эканлигини қалби ила билиб, ақли ила таслим бўлиб, Унга руҳи ила талпинаётган эди. Бироқ Роқиб бу кечинмаларини сўзга эвириб тақдим этишдан ожиз эди. Аслида ҳам, бу нарсалар на изҳорга, на ишроҳга муҳтож эмасди. Зотан, бир банда ва Аллоҳ орасидаги боғланиш бегоналар кўзига суратланадиган, суратланиши мумкин бўлган ҳодиса эмас.
Қария эса Роқибнинг руҳониятидаги ҳар бир тўлқинни сўзсиз ва сассиз сезаётган эди. Зотан, бир қалбда мавжланган соф иймон иккинчи қалбдаги соф иймондан заррача фарқ этмагай. У яхлит нарсадир. У тавҳиддир. Юз ёшдан ошиб кетган кекса жангчи ва ўн ёшга тўлмаган бир гўдак айни шу якка нуқтада азалдан бир-бирига маҳбубу, абадий аҳбоб эди.
Қария Роқибнинг сув ичишига ёрдамлашди, ивитган нонларини тутди. Бироз тамаддидан сўнг Роқибнинг ҳолати янада яхшиланди. Жароҳат оғриғи йўқ эди. Роқиб деворга суянди. Унинг бола юзи уч кунда улғайди, кўзларида чуқур дард порлади. Қарияга деди:
– Ҳамон Сизни қандай чақиришни билмайман...
– Исмим Атбо, – деди Қария. – Мусо алайҳиссаломга эргашиб, якка илоҳга – Аллоҳга иймон келтирган оиланинг фарзанди бўлиб туғилдим. Олти ёшимда отамга эргашиб урушга борганман. Байтил Мақдис учун жанг қилганмиз. Мен жангчиларга сув, камон ўқи ташиб юрганман. Ўшанда Мусо алайҳиссаломни кўрганман. У баланд бўйли, кенг елкали, юзи оқ ва нурли, сочи қалин, жуда бақувват одам эди. Қўлида Одам алайҳиссаломга жаннатдан олиб чиқиб берилган мўъжиза ҳасса бўларди. Уни Мусо алайҳиссаломга қайнотаси Шуайб алайҳиссалом берган.
Роқиб қария Атбонинг ҳикоясини диққат билан тингларкан, тушида кўргани – баланд бўйли, чап қўлида ҳасса тутган, ўнг қўли мармардай оппоқ кишини эслади.
– Мусо алайҳиссаломнинг ўнг қўли оқ эдими? – деб Атбонинг сўзини бўлиб савол берди. Атбо йигитга бироз ҳайрат аралаш қаради-да, тасдиқлади:
– Аллоҳ таоло Мусо алайҳиссаломга кўплаб мўъжизалар берган. Шулардан бири у кишининг оқ қўлидир. У киши қўлини қўйнига тиқиб, кейин чиқарса, қўли оппоқ бўлиб, нур сочиб чиқарди, сен буни қаердан биласан?
Роқиб шошиб деди:
– Шунчаки, ўзим... Сиз менга Аллоҳ ҳақида кўпроқ айтиб беринг. Унинг пайғамбарини яхшироқ таништиринг, илтимос.
– Аллоҳнинг пайғамбари битта эмас, юзлабдир. Уларнинг ҳаммаси якка Аллоҳга ибодат ва итоат этишга даъват этдилар. Аллоҳга шерик топишдан қайтардилар.
– Якка Аллоҳга ибодат ва итоат этиш нима дегани? – Роқиб ўзи учун қандайдир гумон ва хаёлларга ўралган маълумот эмас, аниқ илм истаётганди. Атбо бир лаҳза тин олди ва ўта жиддият ила сўз бошлади:
– Роқиб, шуни билки, сен буюк саволни бердинг. Бу саволнинг жавобини билганингдан сўнг, сен учун мангу саодат эшиклари очилади. Сен бутун дунё устидан, шайтон ва унинг малайлари устидан, барча золимлар устидан шундай музаффариятга эришасанки, бу музаффариятни бирор инсон, бирор махлуқ тортиб ололмагай. Аммо ўзинг бундан юз бурсанг, сенга ҳеч бир кас ёрдам беролмайди. Сен ўтирган бу зиндон, сен олган у жазолар Аллоҳнинг қаҳри олдида жаннат ва жаннат неъматига ўхшаб қолади.
Атбо сўзларкан, у йигирма беш йил зиндонда қон ютиб ўтирган маҳбус эмас, улул аъзийм пайғамбар Мусо алайҳиссалом таълимини олган буюк муваҳҳид эди.
– Роқиб, шуни билки, Аллоҳга уч нарсада қатъий ишонмоқ лозим. Аввало, коинотдаги ҳамма иш Аллоҳнинг ихтиёрида эканлигини бил. Бир дона барг Аллоҳнинг изнисиз узилмагай. Оламдаги энг майда заррадан тортиб, энг улкан юлдузгача – ҳаммаси Роббимизнинг тасарруфидадир. Юрагингнинг ҳар зарби, хаёлингдаги ҳар ўй, қалбингдаги ҳар туйғу Аллоҳнинг ишидир. Ҳар бир ишнинг Эгаси, ҳамма ишнинг Соҳиби Аллоҳдир.
Атбо бу масалада узоқ гапирди. Унинг айтганларини тушунган сари Роқиб Аллоҳнинг қудратини, ҳар қандай айбдан поклигини теранроқ ҳис эта бошлади. Ҳар иш Аллоҳнинг тасарруфида экан, бу тасарруфдан бўйин товлаш, бу тасарруфдан ташқарига интилиш энг ақлсиз иш эканлигига идроки етиб келди.
– Қатъий ишонишинг шарт бўлган иккинчи нарса шуки, инсон фақат Аллоҳга ибодат этмоғи, Аллоҳга итоат қилмоғи лозим. Аллоҳ бандаларига Ўзига қандай ибодат қилишни ўргатган Зотдир. Ҳар бир ишимиз Аллоҳнинг ризолиги учун йўналмоғи керак. Аллоҳ учун бир иш бажарар экансан, уни муҳаббат ила адо эт. Қўл учида эмас, мажбуриятдан эмас, Аллоҳнинг муҳаббатини, розилигини қозониш учун ўзингни фидо қилиб, ўша ишни бажар. Агар бир ибодатни ёхуд бир ибодатга оид амални Аллоҳдан бошқа кимсанинг ёки нарсанинг раъйи учун, розилиги учун, уни Илоҳ қилиш учун бажарсанг, бу ширкдир. Бу сенинг ҳалокатинг ҳисобланади.
Шу алфозда Атбо бу илмни ҳам узоқ англатди. Одатига кўра, Тавротдан оятлар ўқиди, Мусо алайҳиссаломнинг сўзларини ҳужжат ўлароқ келтирди.
– Учинчи нарса ҳам борки, бу ҳам ишонишинг шарт бўлган муҳим нуктадир. Аллоҳнинг гўзал исмлари, сифатлари бор. Уларга ҳам қатъиян ишон! Аллоҳ бандаларига беҳад меҳрибон, Аллоҳ ҳар қандай нуқсондан пок, ҳаммадан беҳожатдир. Бу уч нарса бир буюк калиманинг маъносидир. Бир куни Мусо алайҳиссалом: “Аллоҳим, Сени зикр қилишим учун бир калима ўргат!” – деб ёлворди. Аллоҳ: “Эй Мусо, Лаа илаҳа иллаллоҳ, деб мени зикр қил!” – деди. Шунда Мусо алайҳиссалом: “Мен буни биламан-ку!” – деди ажабланиб. “Ҳа, биласан, – деди Аллоҳ. – Аммо яна билки, Еру осмонларни тарозининг бир палласига, “Лаа илаҳа иллаллоҳ”ни иккинчи палласига қўйсанг, бу калима оғирроқдир!” Эй Роқиб, сен ана шу буюк калиманинг маъносини ўрганмоқдасан.
Роқиб Атбонинг ҳар бир сўзини қалбига нақшлашга интилди. Уларнинг бир бурчакда шивирлашиб ўтиришларига зиндондаги бошқалар ҳам кўникди. Тун ва куннинг фарқини улар емак тарқатиш вақтига қараб ажратишарди.
Сақиф Ғоба ўз лашкари билан Жолутнинг хизматига кетгани учун зиндонда ҳам зулм камайди. Соқчилар аввалгидай ваҳшийлашмас, зиндон эшигидан мўралаб бўкираверишмасди.
Маҳбуслар тана қотиб қолмаслиги учун турли машқларни бажаришади. Кимдир ётиб олиб, қўлини ерга қадаганча оёқ учлари билан тик туради ва қўлини ёйиб-букади. Кимдир ўтириб-туради. Ҳамманинг қандайдир машғулоти бор, бироқ тартиби йўқ. Атбо бошқача йўл тутди: у ҳар куни ётиб, қўлни букиб-очиш ҳамда ўтириб туришнинг саноқларини назорат қилиб, Роқибга жисмоний қувватланиш сабоғини берди.
Атбо Роқибга Арш, Лавҳ, Қалам, Курсий, Одам атонинг яралиши, шайтоннинг кибри ва шу каби кўплаб мавзуларда гапирди. Аллоҳнинг исму сифатларини тушунтирди. Роқиб ҳар дарсни қунт ила ўзлаштирди. Қора зиндон Роқибга чексизлик сари бир йўлга айланди.
Беш йиллардан кейин Роқибнинг елкалари кенгайди, бўйи ўсди, овози йўғонлашди, соқол-мўйлови сабза урди, билагида, мушакларида куч ўзини зоҳир этди. Атбо унга душман ҳужумидан ҳимоя қилиш ҳақида дарс беришни бошлади. Кекса жангчи қўл жангининг бир услубини саноқсиз марта такрорлашни талаб қилади. Зиндонда зулм камайгани учун бошқа маҳбусларнинг Атбо ва Роқибга сабабсиз адоват кўрсатиши йўқолди. Энди улар орасида ҳам суҳбатлар уйғонди. Бир неча маҳбус худди улардек ибодат қилишни истади. Атбо уларни ҳам рад этмади, яна уч кишига Мусо алайҳиссалом таълимотини етказаверди.
Яна беш йил шу тариқа кечди. Роқиб ўн тўққизни тўлдирди. Атбо эса янада кексайди. Роқиб кучга тўлиб, улғайиб, кўркамлашгани сари Атбо кексаярди. Елкалари букчайди, кўзлари янада кўкимтир тус олди, қўллари, оёқларида ўн йил олдинги куч йўқ эди, шундай бўлса-да, Атбо бениҳоя нурли эди. Унинг юзидан таралаётган нур Роқибнинг назарида зиндонни ёритгандек туюларди, у ўн йилки, Атбони фақат зикрда кўрди. Бирор он уни ғам ёхуд қайғуда топмади, на ўтмиш, на келажакдан хавотирланмасди, “Роббимиз сари сайр этиб бормоқдамиз, борар манзилимиз аниқ, не учун қайғу чекайлик?” – дерди гоҳ. Роқибга: “Аллоҳга таслим бўл! Аллоҳга муҳаббатли бўл! Аллоҳдан қўрқ! Аллоҳнинг раҳматидан умид узма! Таслим бўлмасанг, кибрга занжирланасан. Муҳаббатсиз маънони, завқни, шавқни, шижоатни йўқотасан, муз ва тошга ўхшаб қоласан. Аллоҳдан қўрқмасанг, ҳаддингни йўқотасан, нафсинг қутуради, умид қилмасанг, шайтоннинг одатини тутган бўласан!” – деб кўп таъкидларди.
Атбо пайғамбарларни севиб тилга оларди. “Роббимнинг элчиларига жоним фидо бўлсин! Одамлар орасида улар каби маъсум ҳеч ким йўқ. Одамлар ичида улар каби итоатга муносиб ҳеч ким йўқ. Одамлар ичида улардек севикли ҳеч ким йўқ!” – деб, Иброҳим алайҳиссаломни мақтаб кетарди: “Иброҳим алайҳиссалом ўғли Исмоил алайҳиссалом ила Каъбани қурган. Айнан Иброҳимга Аллоҳ таоло: “Таслим бўл!” деганда, ул зот дарҳол: “Оламлар Роббисига таслим бўлдим!” – деб айтган. Эй Роқиб, қанчалар зулм чекмайлик, биз Аллоҳнинг ваҳийси Ерга келиб турган замонда яшамоқдамиз. Охири замонда Аҳмад деган пайғамбар туғилади. У Аршга чиқади. Мусо алайҳиссалом Аллоҳ билан гаплашган. Аҳмад ҳам Аллоҳ билан кўришади, юзма-юз бўлади. Гаплашади! Ҳамма пайғамбарлар Аллоҳга: “Аҳмад билан учрашсам, унга иймон келтираман, йўлидан юраман”,  – деб  ваъда беришган. Мен ҳам шу улуғ пайғамбар даврига етсам, унинг йўлида жонимни берардим. Аллоҳ ҳабибим, деган зотни севмай бўлурми?”
Атбо ўзи гапириб, кўпинча ўзи йиғларди.
“Роббимнинг қошида қай ҳолда бўларкинман?” – дея шундай йиғлардики, соқоли ҳўл бўлиб кетарди, Роқиб ҳам шу ҳолга тушадиган бўлди. Аллоҳ билан юзлашажак онлар унинг ҳам  фикру хаёлини оларди. Ўша пайтларда зиндонда эканлигини унутиб, қаерларгадир учгандек бўларди.
Ўн тўққиз ёшида Роқибнинг қалбида Каъбаи муаззамани зиёрат қилиш истаги янада оловланди. Мусо алайҳиссаломдан сўнг юборилган пайғамбар Ювша ибн Нун суҳбатига етишиш иштиёқи кучайди.
Атбо унга табассум ила: “Мен ҳам шуни истайман. Бироқ қадар битиги доим устун”, – дер эди.
Ўн йил ўтиб, Жолут ўз пойтахтига катта ғалабалар ила қайтди. Саркардаларига ҳам ўз шаҳарларига боришга изн берди. Сақиф Ғоба ҳам шаҳарга сурон солиб кириб келди. Саховатини оламга кўз-кўзлаб, қирқ кун дастурхон ёзди. Зиндондан юзлаб маҳбусларни чиқарди, қолганларига ҳам бир неча кун яхши таомлар улашди. У қандайдир янги режа билан келганди. Буни ҳамма яхши биларди. Бу сийловлар ортида оғир азоблар келиши кундай равшан эди. Одамлар Сақиф Ғобанинг бу саховатидан заррача шодлана олмадилар. Эллик йиллик истибдод халқ онгидан ишончни, самимиятни буткул супуриб ташлаганди.
Ғобанинг “буюк” режаси бироз ўтиб, ҳаммага маълум этилди.
    </item>
        <item>
Байтил Мақдис!
Муқаддас шаҳар. Инсоният тарихида куч-қудрат тамсили бўлмиш буюк шаҳар. Фотиҳлар, жаҳонгирлар, подшоҳу қироллар шу шаҳарни забт этиш орзусида ўтдилар. Набийлар макони, файзу футуҳ ёғилган муборак шаҳардир Байтил Мақдис.
Жолут қўшини ўн йиллик истило даврида шарқий ҳудудларнинг катта қисмини эгаллади. Бу қўшин Исроил авлодларига чексиз адоватда бўлиб, қаерга бормасин, Яҳудо болаларини қатл этишга, мол-мулкини талашга интилди. Бор-будидан айрилган Бани Исроил қавмининг зодагонлари, фақирлари, турли тоифалари милоддан аввалги тахминан мингинчи йилларда Байтил Мақдисга йиғилиб келдилар. Жолутнинг аёвсиз қирғини уларни шу жойга ҳайдади. Чунки улар Мусо алайҳиссаломдан сўнг Шамуил ибн Бали алайҳиссалом бу шаҳарда одамларни Мусонинг шариатига даъват қилаётганини эшитдилар. Мусо алайҳиссалом уларни барча балолардан қутқаргани каби ул зотнинг издоши, пайғамбар, осмондан хабар айтаётган Шамуил алайҳиссалом ҳам Жолут балосини даф қилишига умид боғлаётган эдилар.
Байтил Мақдиснинг каттаю кичиги, бою камбағали, зодагону фуқароси бир жойга йиғилиб, Шамуил алайҳиссаломни таклиф этдилар. Шамуил алайҳиссалом айтилган вақтда келишилган жойда ҳозир бўлдилар. Бани Исроил қавми безовта эди. Одамлар тўп-тўп бўлишиб, нималарнидир муҳокама қиладилар. Ташвишманд овозлар ҳар ёқни қоплаган.
Шамуил алайҳиссалом кишилар орасидан юриб ўтиб, ўзлари учун ясаб қўйилган минбарга чиқиб ўтирдилар. У киши қўлларида Мусо алайҳиссаломнинг мўъжизакор ҳассасини ушлаб олган эдилар.
Одамлар пайғамбарнинг келганини билгач, ғала-ғовур босилди. Қавмнинг зодагон, аслзодалари Шамуил алайҳиссаломнинг қаршиларида саф тортдилар.
Аллоҳнинг пайғамбари халқ унинг сўзини кутиб, сукут сақлаётганини кўриб, гап бошлади:
– Оламларни яратган Зот якка Аллоҳнинг Ўзидир. Унинг шериги йўқ, тенги йўқ. У барча мақтов Эгасидир. Мақтов Унга хосдир. Ҳукм Уникидир. Куч-қувват Уникидир. Ибодат қилишга лойиқ ягона Зот Удир. Эй одамлар, Аллоҳга ибодат қилинг! Аллоҳдан қўрқинг! Мусо алайҳиссалом Аллоҳнинг бир оддий бандаси ва ҳақ пайғамбаридир. Мен унинг пайғамбар эканига, Таврот Аллоҳнинг Мусо алайҳиссаломга берган Каломи эканлигига гувоҳлик бераман. Мен Шамуил ибн Бали Аллоҳнинг оддий бандаси ва Унинг ҳақ пайғамбариман. Мен Мусо алайҳиссалом шариатига ўз қавмимни даъват этиш учун пайғамбар қилиндим. Охири замон пайғамбари, Аллоҳнинг ҳабиби, халили Аҳмад мен яшаётган замонда келса, унга иймон келтираман, унга эргашаман, унинг йўлида жанг қиламан. Эй Исроил болалари! Эй менинг қавмим! Сизларни ана шу айтганларимга чақираман! Қабул қилинг! Қабул қилганингизни айтинг ва мен сизларнинг сўзларингизни эшитаман. Сўзланг!
Шамуил алайҳиссалом ваъзни тугатгач, одамлар гуриллади:
– Эй Шамуил! Сенинг ҳамма сўзинг ҳақ! Аллоҳдан бўлак илоҳ йўқ! Сен Аллоҳнинг бандаси ва ҳақ пайғамбарисан!
Шамуил алайҳиссалом уларнинг ижобатини диққат ила тингладилар ва осмонга қараб дедилар:
– Оламларни яратган Роббим Аллоҳ! Қавмим иймон келтирди. Мен гувоҳлик бераман. Сен ҳам гувоҳ бўл!
– сўнг одамларга деди: – Қандай саволингиз бор, сўзланг!
Зодагонлардан бири баланд овозда сўз бошлади:
– Эй Аллоҳнинг пайғамбари! Бизга бир подшоҳ тайин қил! Биз унинг қўл остида Аллоҳ учун жанг қилайлик!
Шамуил алайҳиссалом бу сўзни айтган одамга диққат билан қарадилар-да, нигоҳларини одамларга бурдилар:
– Жанг қиласизларми?
– Жанг қиламиз! Жанг қиламиз! Жанг!
Шамуил алайҳиссалом қошларини чимириб, ўйчан оҳангда дедилар:
– Аллоҳ сизларга урушни фарз қилса, балки урушмассиз? Чунки сиз ваъдасини тез унутадиган қавмсиз. Тез қарор қилиб, ундан тез воз кечадиган халқсиз. Бир нарсага иймон келтириб, унга жуда кўп шубҳа қилувчисиз. Жасоратни даъво қилиб, қўрқоқликдан сира уялмайсиз. Ўзингизни мақтайсиз, ҳолбуки, ўзингиз айтган сифатларнинг биттасига ҳам эга эмассиз. Йўқ нарсани бор деб айтасиз, бор нарсани тан олмайсиз. Оқни қора, қорани оқ дейишдан ҳаё этмайсиз. Ўзингизни алдаб, овутиб юраверасиз. Жонингизга хатар келиб, ўлим билан юзлашмагунигизча жойингиздан қимирламайсиз. Эсингизни йиғмайсиз. Ўтмиш хатоларингиздан хулоса чиқармайсиз. Жуда кўп гапирасиз. Жуда кўп ухлайсиз. Жуда кўп кўнгилхушлик қиласиз, ҳақ сўзга тоқатингиз йўқ. Сабот ва субут сизга бегона. Зулмдан бошқа нарса сизни меҳнатга мажбурлай олмайди. Хорлик ботқоғига чўкиб борасиз, аммо ўзингизни катта тутасиз. Шунча иллатингиз бўла туриб, Аллоҳ йўлида урушмоқчисиз. Тафаккур қилинг, Аллоҳ сизларга урушни фарз қилса, балки, урушни истамай қоларсиз?!
Одамлар жим бўлиб қолдилар. Шамуил алайҳиссаломнинг бирор сўзига эътироз этолмадилар. Чунки пайғамбари улар ҳақидаги айни ҳақиқатни айтди. Аммо зодагонлар ўз сўзларида қатъий туришди:
– Эй Шамуил! Эй Аллоҳнинг пайғамбари! Сен тўғри айтдинг. Бироқ бугун вазият бошқа. Жолут бизнинг юртимизни босиб олди. Болаларимизни ўлдирди, қул қилди, бизни ўз юртимиздан қувиб чиқарди. Бани Исроилдан кимни тутса, қатл қиляпти, қулликка мажбурлаяпти. Жолут тўккан қонлар дарё бўлди. Агар уни тўхтатмасак, ер юзидан бизнинг қавм қирилиб кетиши мумкин. Биз уруш қиламиз! Бизга орамиздан бир подшоҳ тайинла, эй Аллоҳнинг пайғамбари!
Шамуил алайҳиссалом қавмнинг шовқини босилиши билан ўрнидан турди:
– Мен Роббимга дуо қиламан. У хоҳласа, подшоҳни қандай топишни менга ваҳий этади. Сўнг сизларни чақираман.
Шамуил алайҳиссалом минбардан тушиб, келган йўлларидан ортга қайтдилар. Одамлар: “Уруш қиламиз!” “Қачонгача зулмга тоқат қиламиз!”, “Биз Ёқуб пайғамбар қавмимиз, бизни ҳеч ким енголмайди!”, “Аллоҳ бир подшоҳ юборса эди! Бизнинг ҳам подшоҳимиз бўлса, Жолутнинг таъзирини берар эдик!” – деган гаплар билан тарқалишди.
Эрта тонгда Байтил Мақдис аҳолиси орасида: “Ҳамма Шамуилнинг минбарига йиғилсин!” “Бугун бизга подшоҳ танланар экан”, – деган хабар тарқалди.
Ҳеч ким подшоҳ қай йўсинда танланишини билмасди, бироқ, ўша танланиш ичида бўлишни истаётганлар кўп эди. Бир соатга бормасдан Шамуил алайҳиссаломнинг минбари атрофи мингларча одамлар билан тўлди. Подшоҳ уларга, албатта, катта шараф, куч-қувват келтиришига ҳамма ишонаётган эди. Раҳбарликка ҳарис бўлган кишилар минбарни ўраб олдилар. Подшоҳ қай йўсинда танланишини ҳеч ким билмасди, бироқ, ўша танланиш ичида бўлишни истаётганлар кўп эди.
“Шамуил келяпти!”, “Аллоҳнинг пайғамбарига йўл беринглар!” – деган шовур кўтарилди. Шамуил алайҳиссалом одамлар орасидан шошмай юриб келиб, минбарга чиқдилар. Сукут чўкди.
– Эй одамлар! Аллоҳ ибодатга лойиқ ягона Илоҳдир. Аллоҳдан қўрқинг. Аллоҳнинг азоби қаттиқдир. Сизларни Аллоҳнинг азобидан огоҳлантираман! Аллоҳнинг пайғамбарларига эргашинг! Билингки, Аллоҳ дуоимизни ижобат этди. Аллоҳ менга шу қавм ичида бир подшоҳ борлигини билдирди. У Аллоҳдан қўрқадиган, Аллоҳга итоат этиб, Унинг элчисига эргашадиган бир инсондир. Аллоҳ ўша подшоҳни Ўзи истаган вақтда, Ўзи хоҳлаган жойда бизга танитади. Подшоҳ кимлиги аниқ бўлгач, унга Аллоҳ йўлида итоат этиш зиммангиздадир. Сизлар Аллоҳ танлаган подшоҳга итоат этасизми?
– Итоат этамиз! – ҳамма бир овоздан жавоб берди.
– Подшоҳликни орзу этаётганлар менинг олдимга навбати ила келсин! – Шамуил алайҳиссалом шундай деб, қўлларидаги ҳассани минбарга текис қилиб суядилар. – Отамиз Одам алайҳиссаломга Аллоҳ иноят қилиб берган ҳассага қаранг! У ҳассани Шуайб алайҳиссалом куёви Мусо алайҳиссаломга берди. Бу ҳасса дарё устида кўприкка айланади, фиръавн сеҳргарларининг сохта илонларини аждаҳо бўлиб ютиб юборди. Бани Исроилнинг ўн икки уруғи сув сўраганида Мусо алайҳиссалом Аллоҳнинг амри ила ҳассани тошга урдилар, тошдан ўн иккита булоқ отилиб чиқди. Ҳамон ўша сувлардан ичиб келяпмиз. Аллоҳ менга: “Эй Шамуил, шу ҳассага бўйи тенг одамни подшоҳликка танла!” – деб ваҳий этди. Ким подшоҳликни истаса, бўйини шу ҳассага тенгласин, агар бўйи ҳасса ила тенг бўлса, шу ондаёқ уни подшоҳ, деб тан оласиз. Розимисиз?
Талабгорлар сафи жуда узун эди. Ҳамма розилик билдирди. Ҳар бир одам хаёлан ҳассани бўйига мослаб кўриб, ичида “Аллоҳ подшоҳликка мени танлагандир”, – деб ўйлади.
Энг биринчи бўлиб бўйини ҳассага тенглаган одам подшоҳ талаб қилган зодагон бўлди. Аммо ҳасса ундан ярим қулоч баланд чиқди. Шу тариқа ҳасса билан бўй ўлчаш бошланди. Шамуил алайҳиссалом Аллоҳни зикр қилган кўйи вазиятни кузатиб ўтирди. Қуёш тик келганда қалбида подшоҳликка заррача орзу бўлган инсонларнинг барчаси ҳасса билан ёнма-ён туриб кўрди, ҳеч кимнинг бўйи мўъжиза ҳасса билан тенглаша олмади.
Одамлар толиқди. Баъзилар умидсизланди. Баъзилар ҳайратга чўмди.
– Эрта тонгда яна йиғилинг, – деди Шамуил алайҳиссалом. – Подшоҳни орангиздан яна излаймиз.
Иккинчи ва учинчи кун биринчи кун каби бесамар ўтди. Кишиларнинг айримлари: “Бу иложсиз иш!”, “Бизга подшоҳ ҳам, уруш ҳам керак эмас!”, “Байтил Мақдисни Аллоҳнинг ўзи қўриқлаб олади”, – дейишгача етиб борди. Шамуил алайҳиссалом шундай деди:
– Ҳукмдорликка қалбида муҳаббати борларни Аллоҳ хушламади. Улар подшоҳликка танланмадилар. Эрта субҳда Байтил Мақдиснинг ёшу қари эрларини чорланг. Ҳамма ўз бўйини ҳасса билан ўлчайди. Подшоҳликни эмас, Аллоҳнинг ризоси ва муҳаббатини истаган бандани Роббимиз бизга подшоҳ қилиб танлашига зарра қадар шубҳаланманг!
Тўртинчи кунги танловда ҳам ҳасса ҳеч кимга бўй бермади. Бўйини ўлчатмаган бирор одам қолмади.
– Ким келмади? – деб сўрадилар Шамуил алайҳиссалом.
– Бир чўпон келмади, – деди Шамуил алайҳиссаломнинг мусоҳибларидан бири. – Қўйи болалабди. Шунга кела олмади.
– Чақиринг, мен кутаман, – деди Аллоҳнинг элчиси.
Ярим соатлар ўтиб, келбатли, кучи мушакларидан тошиб турган, бўйи тик ва баланд, соч-соқоли қора ва узун, кўзлари йирик-йирик, юзида бир сакинат нури порлаган, аммо либоси фақирона бўлган чўпон йигитни бошлаб келдилар. Шамуил алайҳиссалом бу йигитни юзини эсладилар. Ҳамма ваъз-насиҳатларида олдинги сафда туриб, сидқидилдан тинглаётганини кўп кўрган эдилар. Йигит қўлида янги туғилган қўзичоқни кўтариб олган эди. Орқасидан эса она қўй югуриб келяпти. Шамуил алайҳиссалом ичларида: “Шу йигит қавмимизнинг подшоҳи бўлса, не ажаб, иншаАллоҳ!” – деб ўйлади.
– Кел, эй чўпон! – деди меҳр ила. – Исмингни айт. Кимсан?
– Сизга Аллоҳнинг саломи бўлсин, эй Аллоҳнинг пайғамбари! – деди чўпон йигит тавозе ила.
– Сенга ҳам Аллоҳнинг салом ва раҳмати ёғилсин! – деди Шамуил алайҳиссалом ҳам қалблари, ҳам чеҳралари яшнаб.
– Исмим Толут, бир фақир чўпонман, – деди йигит.
– Эй Толут, нега янги туғилган қўзичоқни кўтариб келдинг? Онаси билан қолдирсанг бўларди, – деди Аллоҳнинг элчиси.
– Эй Аллоҳнинг пайғамбари, бу қўзичоқ бир оз олдин туғилди, оёғи чўлоқ эди. Шундоқ қолдирсам, озорланади. Сиз чорладингиз, кўтариб келавердим. Қолдириб келгани кўзим қиймади, – деди Толут қўзичоқнинг жингалак бошини, жажжи қулоқларини қашиб.
– Сен бир заиф махлуққа раҳм қилибсан, Роббим сенга доим раҳм қилсин, – деб дуо қилдилар Шамуил алайҳиссалом. – Бўйингни шу ҳасса билан ўлчаб кўр.
Толут Шамуил алайҳиссаломнинг қўлларидан ҳассани олиб, бўйига тенглади. Ҳасса унинг бўйи билан баб-баробар бўлиб, узун ҳам эмасди, калта ҳам эмасди. Бунга тўпланиб турган ҳамма гувоҳ бўлди. Бироқ айрим зодагонларнинг ранги гезарди.
Шамуил алайҳиссалом минбарга Толутни етаклаб чиқиб, дедилар:
– Эй Бани Исроил! Аллоҳдан қўрқинг ва Унинг амрларига сўзсиз бўйсунинг! Аллоҳ орангиздан бир кишини подшоҳ деб танлади. Кўпчилигингиз тахтга ҳавасманд эдингиз, аммо Аллоҳ танлаган подшоҳ ундай эмас. У, албатта, Аллоҳнинг амрига итоат этади ва сизларга подшоҳлик қилади. Унинг исми Толутдир!
Аслида, бу онларда Аллоҳга такбир, тасбиҳ айтилиши керак эди. Бироқ ундай бўлмади. Подшоҳ талаб қилган зодагонлардан бири эътирозини эълон қилди:
– Эй Шамуил! Биз бу чўпон подшоҳ бўлишига рози эмасмиз! У жуда қашшоқ, биз эса бой ва бадавлатмиз. Подшоҳликка биз лойиқмиз! – деди.
Шамуил алайҳиссалом ғазабландилар. Юзлари қизариб кетди:
– Эй ғофиллар! – деб ҳайқирдилар. – Сизларга айтдимки, сизлар нодон қавмсиз. Қасамини унутувчи халқсиз! Аллоҳ подшоҳ юборса, унга эргашамиз, деб онт ичдингиз, бироқ энди ўз одатингизга кўра, исён этяпсиз!
– Эй Шамуил! – зодагонлардан яна бири овозини кўтарди. – Бизни ҳақоратлашни бас қил! Подшоҳни Аллоҳ эмас, сен танладинг! Сенинг ҳассанг танлади! Аллоҳ бизга Толутни Ўзи танлагани ҳақида бир белги берсин!
– Ҳолингизга вой, эй Бани Исроил! Аллоҳнинг пайғамбаридан ёрдам сўраб келасиз, унга иймон келтирасиз, аммо унга ишонмайсиз! – дедилар Шамуил алайҳиссалом. – Мусо алайҳиссаломга ҳам шундоқ муомала қилар эдингиз! Билингки, Аллоҳ кимни хоҳласа, ўшанга мулк беради, подшоҳлик беради. Фазл мол-дунёда эмас, фазл илмдадир. Толут сизлардан кўра илмли ва жисман паҳлавондир. Аллоҳ иззат, илм ва карам Эгасидир! У Толутни сизларга подшоҳ қилиб танлади, тез орада бир илоҳий белги юбориб Толутнинг подшоҳ эканлигини кўзингизга кўрсатади. Аммо бундан сиз ютмайсиз, шуни яхши билинг! Ҳаммангиз тарқалинг, эрта субҳда келинг, Аллоҳнинг мўъжизасини кўрасиз!
Шамуил алайҳиссалом шундай деб, минбардан тушиб ўз уйларига жўнадилар. Одамларнинг баъзилари зодагонлар қилган бемаъни қилиқлардан афсусланди, баъзилари қўрқди, баъзилари эса умуман таъсирланмади.
    </item>
        <item>
        Сақиф Ғоба ўз шаҳрига юзлаб асирлар, туяларда бир қанча ўлжалар билан кириб келди. Хаёлидаги режалари унга сира тинчлик бермас, ҳаловатини ўғирлаганди. Йўл-йўлакай шаҳарнинг вайрона тусига кириб қолганини идрок этди. Кўчалар бениҳоя ифлосланган, шаҳар бўйлаб оқадиган анҳорлар ахлатга тўлган; одамлар ҳам савдойига ўхшайди: жуда кўпчилик хамрга ружу қўйган, маст бўлмаган одамни топиш маҳол. Машшоқлар, қўшиқчилар, раққосу раққосалар, шоир ва сергаплар кўпайган. Бирор меҳнатга бўйни ёр бермай қолган ва ҳаётда маъно-мазмун топмаётган оломон шаҳарнинг ҳар жойида тўдалашиб ичади, машшоқларга куй чалдириб, раққосларни ўйнатади, орада сергаплар ўртага чиқиб, ҳар хил тутуриқсиз гапларни айтиб, одамларни кулдирмоқчи, қарсак чалдирмоқчи бўлади.
Сақиф Ғоба шу манзара ичидан ўтиб бораркан, мамнун эди. Айниқса, одамлар уни кўрганларида тиз чўкишларидан лаззатланади, ўн йиллик жангу жадалда олган улушини оломонга кўз-кўзларкан, ичида: “Мусо бу нарсалардан нафрат этарди. Лекин одамлар яхши кўради! Хурсандчиликка нима етсин!” – деб ўйлади.
Саройга келгач, қирқ кунлик байрамга амр берди. Шаҳарнинг асосий кўчаларини таъмирлашни буюрди. “Бошқа жойлар шарт эмас, халқ қандай хоҳласа, шундай яшасин. Мен юрадиганим йўллар, борадиганим жойлар ораста бўлиши шарт”, – деди у. Ғобанинг бу сўзига кўра, фақат у борадиган, фақат у кўрадиган жойлар обод қилинадиган бўлди.
Шаҳарни машшоқлар шовқини, хонандалар хониши, шоирларнинг мадҳлари қамради. Ҳамма ҳокимнинг марҳаматидан маст эди. Одамлар рақс тушиб, башаралари тиржайиб, ҳокимни мақтасалар-да, ичларидаги ҳадик портлагудек эди. Эллик йиллик даврида Сақиф Ғобадан бир рўшнолик бўлмади, энди бу саховати ортида у нимани истаяпти?!
Бу пайт ҳоким саройда ички жосуслар ахборотини ўрганиш билан банд эди. Тасмин унга шаҳарнинг ҳар кўчаси ҳақида жамланган махфий маълумот тахтачаларини тутди. Уларни ўқиркан, ҳоким деди:
– Ҳукмронлигимизга қарши бирор куч бўлмаслиги керак. Бу ерда ёзилишича, кўчага деярли чиқмайдиган, чиқса бировга эл бўлмайдиган, байрамларга бормайдиган одамлар бор экан? Ким улар?
– Жанобим, бу тоифа худди йўқликка ўхшайди. Сурати бор, жисми бор, бироқ бир ҳаракати йўқ. Тирикчилигини қилади, уйига кетади. Бола-чақаси ҳам шу. Уларнинг олди-бердиси ўзаро бўлади. Улар сизнинг мулкингизда қонунларингизни бузмайдиган, лекин ўз қонунлари асосида яшайдиган одамлардир.
Ғоба бир лаҳза ўйга ботди. Қулоғи ичида Қувилганнинг товуши янгради: “Эй Ғоба! Сенинг қонунинг ила яшамас экан, улар сенинг душманларингдир! Улар сен хоҳлагандек яшашлари шарт!”
– Тасмин, – деди хоким. – Улар менинг байрамларимда қатнашмайдиларми?
– Қатнашмайдилар, жанобим, – деди Тасмин.
– Улар менинг фуқароларим каби ўйин-кулги қиладиларми? – яна ҳам қизиқди Ғоба.
– Улар ўйин-кулги, кайфу сафони хушламайдилар, жанобим, – тавозе билан жавоб берди ҳоким ёрдамчиси.
– Мен қурган ибодатхонага борадиларми?
– Зинҳор бормайдилар.
– Мен ҳақимда, сиёсатим ҳақида норози бўлиб гапирадиларми? Ёки менга қарши бирор иш қиладиларми?
– Йўқ, жанобим. Улар сизни ёмонламайдилар ҳам, мақтамайдилар ҳам. Сиёсатингизга қаршилик билдиришмайди ҳам. Бироқ маъқуллашмасликлари-да, аниқ.
– Кўрдингми, Тасмин, ана шулар энг хавфли душманларимдир. Илондек сассиз судраладилар, сен, ҳатто, уларнинг кимлигидан, мақсад-муддаосидан бехабарсан. Улар эса менинг мулкимда дахлсиз, хавфсиз яшаб, менга қарши тиш қайрайдилар!
– Жанобим, бу гумоннинг бир далили йўқ...
– У ҳолда, топ. Уларни яхшироқ назорат қил. Мен томонда бўлмаган одам, менинг йўриғимдан юрмаган киши, менинг ноғорамга рақс тушмаган инсон, шуни билки, эй Тасмин, менинг душманимдир! Анави писмиқларнинг ҳаммасини қама. Буюк режани амалга ошмоқ фурсати беҳад яқин қолди. Амримни эшит! Жолут ҳазратларини худо деб тан олишга биз тайёрмиз. Ўрдун водийсида бир улкан ибодатхона қурамиз. Қадим подшоҳлар Бобилда осма боғ қилдилар. Фиръавнлар эса ўзлари, оиласи учун эҳром қурдирдилар. Буюк иморатлар ҳукмдорлар қудратига бир рамздир. Жолут ибодатхонасини қуриш учун шаҳардаги ҳамма зиндонни бўшат: маҳбусларнинг ҳаммасини ишлат! Берган нонимни оқласин улар. Қолаверса, буюк иш билан гуноҳларидан покланишсин. Янги қамаладиган писмиқларни зиндонда ушлаб тур. Маҳбуслар қурилишда ўлиши бор, касалланиши бор, кейин ўрнига келтирасан. Унгача булар калтак еб, нима иш буюрсанг, бажараман, дейдиган бўлади. Уқдингми?
– Уқдим, жанобим! – таъзим қилди Тасмин.
– Асирлар ичида алоҳида авайлаб олиб келганимиз – шарқлик муҳандисларга яхши шароит қилиб бер. Улар Ўрдун водийсига бориб, ҳаммадан олдин жойлашсинлар. Қурилиш жойини белгиласинлар. Керакли хом-ашёни топиш ҳаракатида бўлсинлар!
– Хўп бўлади, жанобим!
– Шоҳона аравамни ҳозирлат, ибодатхонага бораман.
... Ибодатхонага кириб, Ғоба ажабланди. Бу ер ўликхонадек совуқ эди. Ибодатгўйлар ҳам кўринмасди. Бир-икки хизматкор қандайдир маъбуд ҳайкалларини артиб-суртиб юришарди.
– Ҳой, Астинос қани? – деб улардан бирини чақирди Сақиф Ғоба.
Хизматкор югуриб келиб, тиз чўкди:
– Устозимиз узоқ вақтдан буён хоналаридан чиқмаяптилар, – деди.
Ҳоким ҳайрон бўлди. Сўнг:
– Мени унинг хонасига бошла! – деди.
Хизматкор сакраб ўрнидан турди-да, олдинга тушиб, чопқиллаб йўл кўрсатиб, Ғобани ибодатхонанинг тагига олиб тушди. Коҳиннинг хонасини кўрсатди. Ҳоким хизматкорга кетавер, деди-да, ичкари кирди. Коҳин ерда ўтириб, Таврот ўқир эди. Ғобани кўриб, бир сескандию, лекин ўрнидан жилмади.
– Коҳин ҳазратлари, мени кутиб олиб, эҳтиром кўрсатмайсизми? Ўн йилдан буён кўришмадик, – деди Сақиф Ғоба бу ҳолдан ғижиниб.
– Сени кўрмаган ўн йилим энг яхши йилларим эди, – деди Астинос.
Ғобанинг устидан бир челак муздек сув қуйиб юборилгандек бўлди.
– Нима? Нима деяпсан, эй исқирт чол?! – деб Астиноснинг ёқасидан ушлаб, даст кўтарди.
– Эй кофир! – Ғобанинг қўлидан чиқишга тиришиб, ҳайқирди Астинос. – Сен мендан Тавротни ўзгартиришни сўрадинг. Аммо Аллоҳ Таврот ила мени ўзгартирди! Аллоҳдан бўлак илоҳ йўқ, деб гувоҳлик бераман! Мусо унинг бандаси ва элчиси деб гувоҳлик бераман!
Ғоба чўчиб кетди. Астиносни қўйиб юбориб, ортга чекинди.
– Эсингни еб қўйдингми? – деди белидаги қиличини қиндан суғураркан.
– Менинг эсим жойида. Сен эсингни йиғ, эй кофир! Сени бу дунёда хорлик, охиратда оловли жаҳаннам кутяпти!
Ғоба ўзини тута олмади. Қиличини бор кучи билан Астиноснинг кўксига санчди. Астинос эса, негадир, жилмайди, оғзидан қон отиларкан, Сақиф Ғоба эшитадиган даражада деди:
– Аллоҳдан бўлак илоҳ йўқ!..
... Астиносни ўлдириб, саройга қайтган Сақиф Ғоба охирги эллик йилда биринчи марта қайғуга тушди. Юраги тор бўлиб, тушкунлик чангалидан чиқа олмай қолди. Миясида эса Қувилганнинг овози шанғиллар, аммо Ғоба унинг маъносини илғай олмаётган эди.
... Маҳбуслар кўзларига ишонмасдилар. Улар бир неча узоқ йиллик зулматдан сўнг, нурга чиқдилар. Оёқларида, қўлларида занжир бўлса-да, бахтиёр эдилар.
Роқиб ҳам осмонга, қуёшга боқаркан, вужуди ёруғликнинг ҳар заррасидан ҳузур топаётганини сезди.
– Аллоҳга ҳамд бўлсин, У ҳар қандай нуқсондан покдир, – деди Атбога. – Устоз, Роббимиз бизни зулматдан қутқарди.
Атбо ўйчан эди. У бир неча кунки, бир тушни қайта-қайта кўрди. Тушида Мусо алайҳиссалом: "Роқибни ол-да, зиндонни тарк эт!" – дер эди.
– Роббим хайрли этсин, Роқиб, – деди Атбо. – Зиндонда дунё ҳавасидан озод эдинг, қалбинг Роббинг билан мудом боғланган эди. Энди эса дунё зийнати, орзуси сени Аллоҳдан тўсади. Бу имтиҳонларнинг каттасидир. Бу зиндондан кўра оғир синовдир. Шунинг учун, Роббингни доим зикр қил! Бирор имтиҳонни катта ё кичик санама. Ҳар бири сени ё азиз, ё залил қила оладиган имтиҳондир улар.
... Занжирли ҳолда маҳбуслар бир ойда Ўрдун водийсига етиб бордилар. Дарҳол иш бошланди.
Шарқдан келтирилган муҳандисларнинг бўйи ерли одамлар бўйидан бироз паст, кўзлари қийиққа мойил эди. Улар ўз ишларини пухта билишларини кўрсатишди: водийнинг энг хавфсиз – сув тошмайдиган, селда қолмайдиган жойи танланди, пойдевор учун ерни ўйиш бошланди. Пойдевор тошлари бу ердан икки юз чақирим узоқда, Шарқ томондаги тоғдан кесиб келинадиган бўлди. Беш юз маҳбус тош кесгани танланди. Уларнинг ҳаммаси бақувват ва дароз эди. Роқиб уларнинг ичига тушди. Атбо кексалиги учун унга диққат қаратилмади. Эрта тонгда маҳбуслар тоққа йўл олиши ва улар бу оқшом йўл тадоригини кўриб қўйишлари буюрилди.
Қуёш ботди.Шом қоронғуси қуюқлашди. Роқиб устозидан айрилаётганидан бениҳоя маҳзун эди. Атбо, аксинча, хотиржам кўринади. Роқиб, табиатан ўз туйғуларини айтавермагани учун ичидаги дард юзига балқиб чиқди. Атбо шогирдини ўн йилдан буён бирор марта шу аҳволда кўрмаганини ўйлади. Ишларини тугатиб, олов атрофида берилган шилдир шўрвага қотган нонни ботириб, тамадди қилиш асносида Атбо паст овозда, бегона эшитмайдиган даражада деди:
– Роқиб, бугун бу ердан кетамиз. Зийрак ухла.
Роқиб устозига ҳайрон боқди.
– Шундай қилишимиз керак. Тушимда бир ойдан бери Мусо алайҳиссалом: “Роқибни Байтил Мақдисга кузатиб қўй!” – деяптилар. Агар бугун кетмасак, сени Байтил Мақдисга эмас, Албурс тоғларига кузатишимга тўғри келади. Тайёрлан. Буларни ҳамма ухлаганда кийиб ол.
Атбо Роқибнинг олдига бир тугунчани секин қўйди.
... Маҳбуслар уйқуга кетдилар. Атрофда ўнларча соқчилар тинимсиз айланади. Маҳбуслар ётган текисликка устунлар ўрнатилиб, машъала ёқилган. Ёруғлик ҳар бир ҳаракатни кўриш учун кифоя қилади.
Роқиб бошига қўйиб ётган тугунни олиб очди: соқчилар кийими ва совути!
Ётган жойида кийим ва совутни кийди. Сўнг нафасини ютиб, устози Атбонинг ишорасини кута бошлади. Тилидаги бир дуо қалбида ҳам жарангларди: “Аллоҳим, устимиздан сабр ёмғирини ёғдир! Қадамларимизни собит эт! Бизни кофирлар устидан ғолиб қил!”
Унга бу дуони зиндонда Атбо ўргатган эди. Атбо ўтмиш пайғамбарлари, уларнинг кофирларга қарши урушлари ҳақида ҳикоя қилиб, "Аллоҳ ўз изни ила тавҳид йўлидаги кичик қўшинларга куфрнинг катта лашкари устидан ғалабалар ато этган. Ўшанда Аллоҳга таслим қуллар: “Аллоҳим, устимиздан сабр ёмғирини ёғдир, қадамларимизни собит қил, кофирлар устидан ғолиб эт!” – деб дуо қилишган”, – деганди. Ҳозир ҳам Роқиб бу дуо ила Роббисига ёлворар эди. Шу пайт соқчилардан бири у ётган жойга кела бошлади. Роқибнинг юрак уриши тезлашди. “Соқчи” яқин келиб, унга буюрди:
– Маҳбус Роқиб, ортимдан!
Бу устоз Атбо эди. Роқиб ҳам тезда туриб, унга эргашди. Атбо Роқибга пичирлаб:
– Шошилма! Довдирама! Худди соқчилардек маҳбусларни санаб юр! – деди. Сўнг қўшимча қилди: – Анави дарахт ортига ҳожатинг қистаб қолгандек бўлиб ўт. Сал нарида эгарланган от турибди. Миниб, дарага туш. Ўша ерда кўришамиз.
... Дара ичига тушиб, Роқиб атрофга аланглади. Осмонда ой кўринмайди. Енгил шабада эсади. Узоқдан шағирлаб оқаётган сой овози эшитилади.
– Роқиб!
Атбо ҳам етиб келди.
– Кетдик!
Икковлари дара ичидан ғарб томонга отни елдириб кетишди. Тонгга яқин дарадан чиқишгач, дашт бошланди. Тупроқ оқ ва қум аралаш эди. Янтоқ, исириқ, саксавул, жинғил каби бутасимонлар ўсиб ётарди.
Машриқ ёриша бошлаганда орқада отлиқлар тўдаси кўринди. Улар икки маҳбуснинг йўқолганини сезиб, отнинг туёғи изидан келишаётган эди.
Устоз ва шогирд отларини янада ниқташди. Бир соатларда қуёш чиқди. Отлиқлар жуда олисда бўлса-да, қувишдан тўхташ ниятлари йўқ эди. Атроф яйдоқ бўлиб, кўзга кўринмай кетиш маҳол эди.
Атбо тўхтади. Роқиб ҳам отнинг юганини тортиб, устозига саволомуз қаради.
– Менга Мусо алайҳиссалом: “Роқибни кузатиб қўй!” – дедилар. Бирга бор, демадилар. Болам, Байтил Мақдис шу тарафда. Уни, албатта, Аллоҳимнинг ёрдами ва изни ила топиб борасан, мен шу ерда қоламан. Менинг сафарим тугади, – деб Атбо отдан тушди.
Роқиб ҳам ерга сакради.
– Устоз!
– Менинг отимни ўзинг билан ол! – деди Атбо отининг жиловини Роқибга тутқазаркан. – Чарчаганда алмаштириб минасан. Қурол-яроғингга доим диққат қарат. Аллоҳнинг зикридан ғофил бўлма. Байтил Мақдисда қиладиган ишингни Аллоҳнинг Ўзи сенга билдиради. Бор!
– Сизни қандай ташлаб кетаман! – Роқибнинг кўзидан ёш дувиллади.
– Роббимнинг ҳузурига борадиган вақтим етди, шекилли. Сен мени Роббимизга қолдириб кетяпсан. Бор! – деди Атбо.
Роқиб умрида биринчи марта устозини бағрига қаттиқ босди-да,  шарт ўгирилиб, отига сакраб минди ва:
– Аллоҳ мўминларга раҳм қилгувчидир! Ундан бўлак илоҳ йўқ! – деб ҳайқирди-да, қамчисини ҳавода ўйнатди.
... Роқибнинг ортидан кулиб қараб қоларкан, Атбо камонини олиб ўқлади-да, қувиб келаётганларга ўгрилди.
    </item>
        <item>
... Байтил Мақдис халқи Шамуил алайҳиссаломнинг йўлига кўз тикмоқда. Ваъда қилинган мўъжиза ҳар ким учун беҳад қизиқ.
Қуёш икки найза бўйи кўтарилганда йиғилган одамлар бир неча юз мингга етди. Ёқуб алайҳиссаломнинг кенжа ўғли Бинямин авлодидан чўпон Толутнинг подшоҳликка танланганлигининг шов-шуви бир кечадаёқ ҳамма жойга тарқалди. Толутнинг подшоҳлиги Аллоҳнинг бир мўъжиза белгиси орқали исботланиши хабари энг дангаса одамларни ҳам бу ерга оҳанрабо каби тортди.
Шамуил алайҳиссалом Толут ва асҳоблари ила кириб келдилар. Баландликка кўтарилиб, – Эй Бани Исроил! – дедилар. – Аллоҳ Толутни сизларга подшоҳ этиб танлади. Бунинг исботини, албатта, Аллоҳнинг изни ила, кўражаксиз.
Шундан кейин Шамуил алайҳиссалом кўзларини осмонга қаратиб, Аллоҳга ҳамд ва тасбиҳ, такбир ўқий бошладилар.
Осмонни кучли овоз қамради. Қарсиллаган, чарсиллаган товушлар бир неча бор янгради. Куппа-кундузи атроф янада ёришиб кетди.
Одамлар қий-чув кўтариб, ерга йиқилди. Шамуил алайҳиссаломдан бошқа йиқилмаган бирор киши қолмади. Осмондан келаётган даҳшатли овоз ҳамманинг оёғидан қувватни суғурди. Ҳамма қочишни истарди, бироқ оёқларда мадор йўқ эди.
Овоз тинди. Одамлар қўрқа-писа бошларини кўтардилар ва қалбларидаги титроқ зиёда бўлди: осмондан улкан сандиқ тушиб келаётган эди. Сандиқнинг икки томонидан икки нурли хилқат кўтариб олган эди.
Сандиқ пастлагани сайин нур шунчалар порладики, ҳеч ким бошини кўтара олмай қолди. Ўртада тик турган Шамуил алайҳиссаломнинг:
– Сизларга Аллоҳнинг саломи бўлсин, эй Аллоҳнинг солиҳ бандалари! – деб хитоб қилганлари эшитилди. Жавобан:
– Сизга ҳам Аллоҳнинг саломи ва раҳмати бўлсин, эй Аллоҳнинг пайғамбари! – деган гулдираган товуш янгради.
– Бизларга нима келтирдингиз, эй Аллоҳнинг фаришталари? – дея савол бердилар Шамуил алайҳиссалом.
– Роббимиздан сакинат келтирдик. Ушбу сандиқда Сиз истаган нарсалар бор, – деган қудратли сас келди қулоқларга.
Бироздан кейин Шамуил алайҳиссалом:
– Бошингизни кўтаринг, эй Бани Исроил! – дедилар. Ҳамма ҳадик ила бошини кўтарди. Одамлар эгниларини чанг-чунгдан тозалаб ўринларидан туриб, назар солиб Шамуил алайҳиссаломнинг ёнларида турган улкан сандиқни кўрдилар.
– Бу Мусо ва Ҳорун алайҳиссаломнинг нарсалари солинган сандиқдир. Аллоҳ буни Толутнинг подшоҳлигини тасдиқлаш учун туширди. Буни инкор этувчилар орангизда борми? – деб сўрадилар Аллоҳнинг элчиси. Ҳамма сукут сақлади. Бир неча лаҳза олдинги қўрқув ҳали қалбларни буткул тарк этмаган эди.
– Аллоҳдан келадиган ҳамма нарсага рози бўлинг. Бу сизларга дунё ҳаётида иззатни, шарафни, қудрат ва буюкликни, охиратда жаннатни берадиган ишдир, – дедилар Шамуил алайҳиссалом. Сўнг Толутга буюрдилар: – Эй Толут! Сен шу ондан эътиборан Бани Исроилнинг подшоҳисан. Қавмингга насиҳат қил. Уларнинг додларига ет. Жароҳатларига малҳам қўй. Аллоҳ сени буюк иш учун, буюк имтиҳон учун танлади. Аллоҳдан қўрқ!
Толут Шамуил алайҳиссаломнинг ёнларига чиқиб, сўз бошлади:
– Эй Бани Исроил! Аллоҳга ҳамд бўлсин! Фақат У мақтовга лойиқ Зотдир. Аллоҳдан қўрқинг, фақат У қўрқишга муносиб Зотдир!
Бани Исроил ўз қаршисида чўпонни эмас, забардаст бир подшоҳни кўрди. Толут давом этди:
– Адолат ҳар нарса ўз ўрнида бўлишидир. Зулм бир нарсанинг ўз ўрнидан бошқа жойга мажбуран кўчирилишидир. Подшоҳ ўлароқ менинг икки ишим бор: ҳар нарса, ҳар ким ўз ўрнида бўлишни таъминламоқ ва юртни босқинчидан ҳимоя этмоқ.
Эй Бани Исроил! Мени улуғламанг. Менга таъзим қилманг. Мени мақтаманг. Ўз ҳаддингизни билинг. Ҳамма ўз ишини билиб қилсин. Жиноятчи ичимиздаги босқинчидир. Мен уларни, албатта, жазолайман. Аллоҳнинг элчиси Шамуил алайҳиссалом йўлбошчимиздир, у кишига, шубҳасиз, эргашаман, итоат қиламан. Ҳар ким ҳалол нарсани касб этсин, ҳаромдан тийилсин. Сизлардан мени еб-ичиришни сўрамайман. Сизлардан ҳалол еб-ичишингизни талаб қиламан. Ўзаро меҳрибон бўлинг. Қўпол бўлманг, бефаросат бўлманг. Ёлғон гапирманг. Рост сўзланг. Бирингиз иккинчингизни қўрқитманг. Бирингиз бошқангизни калтакламанг. Бир-бирингизни ўлдирманг. Бир-бирингизнинг устингиздан ҳукм чиқарманг. Бир-бирингизни сотманг. Ҳукм бериш учун Аллоҳнинг элчиси ва ижро этиш учун подшоҳингиз бор. Билинг, ҳеч ким бир-биридан  терисининг ранги, бойлиги, мол-мулк сабабли афзал эмас.
Аллоҳнинг наздида ҳамма тенг. Фазлни Аллоҳ беради. Инсонлардан ким афзал эканлигини Аллоҳ ҳал этади. Ўз ноқис ақлингиз билан гапирманг. Ҳасадгўй бўлманг. Ҳасад ортидан бир-бирингизни шарманда қилманг, ўлдирманг. Қўрқоқ бўлманг. Аллоҳдан қўрқинг. Аллоҳдан қўрқингки, У сизни ҳимоя этгай! Пок бўлинг. Аллоҳ покликни севади. Гўзал бўлинг. Аллоҳга гўзаллик хуш келади. Поклик айни гўзалликдир. Гўзал нарсаларнинг ҳаммаси покдир. Бировни айбламанг. Айбни ўзингиздан изланг. Роббимизнинг қадарига таслим бўлинг. Бахт ана шундадир. Хиёнаткор бўлманг! Эй Бани Исроил! Яхшиликнинг мукофоти бор бўлгани каби ёмонликнинг ҳам жазоси бордир. Адолатда иззат ва шараф бўлгани каби зулмда хорлик ва ҳалокат бор. Жасоратда омонлик бўлгани каби қўрқоқликда ҳаловатсизлик ва хатар бор.
Ўзаро дўстлашмоқда қудрат бўлгани каби адоватда заифлик бор. Бир-бирингиз билан дўстлашмоққа яхши сабаблар изланг, душманлашмоқ учун ёмон сабаб изламанг! Душман зулмига сабр этмоқдан ота-онанг, қариндошларинг, дўстларинг нуқсонларига сабр этиш яхшироқдир. Яқинларингга сабр этсангиз, улар ислоҳ бўлади, ин шаа Аллоҳ.
Эй Бани Исроил! Мен сизларга мўл ризқ ваъда этмайман. Зотан, ризқни Аллоҳ беради. Мен сизларга мўл ризқ топиш ва уни сақлаб қолишнинг йўлини кўрсатаман. Огоҳ бўлинг, мўл ризқ ҳалол меҳнатдадир. Ризқнинг мўллиги унинг миқдорида эмас, баракасидадир. Барака эса доим қорнинг тўқлигида эмас, кўнгил тўқлигида. Сиз овқат талабида, мол-мулк талабида эмас, ҳақ талабида, ҳалоллик талабида ва саховат талабида бўлинг. Ризқ худди ёмғирдек устингиздан ёғилади.
Ҳақни ботилга алмаштирсангиз, ҳалолни ҳаром билан йўқотсангиз, саховат ўрнига бахилликни, хасисликни одат тутсангиз, билингки, ейсиз, аммо тўймайсиз, киясиз, аммо исинмайсиз, ичасиз, аммо чанқоғингиз қонмайди, бойликка кўмиласиз, аммо ҳаловат топмайсиз! Эй Бани Исроил! Ҳамиша юрт ҳимоясига шай туринг! Ватанга душман келса, ҳаммангиз урушга шай туринг! Эй Бани Исроил! Билинг, адолатингизга розиман, зулмингиздан норозиман. Билганим ва кўрганимнинг устидан ҳукм қиламан, мендан яширганингиз Аллоҳга ҳавола. Мазлумнинг кўзёшидан қўрқинг! Ночорни эзишдан қўрқинг! Заифни азоблашдан уялинг! Ҳаддингизни билинг! Агар бу ишларни қилсангиз, Аллоҳ сизларни ё менинг қўлим ила, ё бошқа бир йўл ила, албатта, жазолайди! Эй Бани Исроил! Аллоҳга ибодат қилинг! Бутларга ибодат қилманг!
Менинг насиҳатим шу.
Бу насиҳатга амал қилсангиз, Аллоҳ бизга фазлни зиёда қилади. Бу насиҳатни назарга илмасангиз, менсимасангиз, сизнинг аҳволингиз оғир, демак, қалбингиз ғафлат чангалида ҳалок бўлибди. Келажагингиздан ҳалокат кутинг. Бу насиҳатни қабул этсангиз, Ер юзида иззат ва шараф, халқлар, қавмлар ичида куч ва қудрат, обрў ва юксаклик топасиз, охиратда эса, Аллоҳнинг изни ва марҳамати ила жаннатга киражаксиз!
Билингки, Жолут, албатта, Байтил Мақдисга келади, аммо у келмай туриб, унинг устига биз борамиз. У билан ҳисобли ишларимиз бор. Тарқалинг. Эртага яна йиғилиб шу масалада сўзлашамиз, иншаАллоҳ!
... Бани Исроил подшоҳнинг нутқидан мутаассир бўлди. Улар қаршиларида бир подшоҳни кўриб, унда ҳокимият қудрати ва адолат қатъиятини ҳис этдилар ва ўзларини мард, ҳамиятли, ҳимматли ва собит сеза бошладилар. Қалбларида подшоҳларига бир муҳаббат ва итоат уйғонди.
Йилларки,  давом этиб келаётган саргардонлик, бебурдлик, субутсизлик ниҳоя топгандек эди. Ҳеч ким тингламайдиган мазлум фарёдининг бир эшитувчиси келган эди. Ҳеч ким раҳм этмайдиган бечораларнинг жароҳатига марҳам қўювчи марҳаматли подшоҳ қошларида салобат-ла тургандек эди. Эгилган бошлар кўтарилди, эзилган қадлар ростланди. Шу баробарда одамлар подшоҳнинг қандай тартибда ишлашини ҳали билмасдилар, бироқ халқнинг жуда катта қисми Аллоҳ ато этган подшоҳга таслим бўлиб, унинг амрларини бажаришга тайёр эди.
... Толут эрта тонгда Байтил Мақдис кўчаларидан юриб, Шамуил алайҳиссаломнинг уйларига келаркан, шаҳарни ҳар кунгидан тоза ва пок эканлигини билди.
Одамлар ўз уйларини, кўчаларини тонгдан тозалашган эди.
– Жолут билан жанг оғир бўлади, – деди Толут Аллоҳга ҳамд айтгач. –Урушга жисмонан бақувват, матонатли, қурол ишлата оладиган, қўрқмас кишилар борадилар. Агар кимнидир урушдан қайтарсам, бу уни қўрқоқ, матонатсиз деганим эмас, унинг хизмати Байтил Мақдис ичида кўпроқ керак, деганимдир. Урушда лашкарни мен бошқараман. Ҳар бир жангчи менга сўзсиз бўйсуниши шарт. Қол, десам, ўлим келса ҳам, жойида қолсин. Қоч, десам, олтиндан тоғ кўрсатсалар ҳам қочсин! Акс ҳолда, бизнинг лашкаримиздан манфаат йўқдир! Эй одамлар! Мени эшитинг! Уруш бу чексиз машаққатдир, унда ҳордиқ йўқ, лаззат йўқ, сурур йўқ. У қатлдир. У чарчоқдир. У ҳаловатсизликдир. Урушга, аввало, яшашдан, ҳаётдан умидни узиб, кейин борилади. Агар яшайман, деб борсанг, сен, сенинг халқинг душманга мағлуб бўлади. Ўлимга тик борсанг, у сендан чекинади. Яъни, сен ўлим қўрқувини енгасан. Шунинг учун, лашкарга кирадиган ҳар одамни оғир тайёргарликлар кутяпти. Лашкар ичида иссиқ тўшак, қайноқ овқат йўқ. Тўшагинг тошли ер, овқатинг машаққатдир. Шу нарсаларга рози бўлганлар Байтил Мақдиснинг шарқий деворлари остидаги майдонга тўплансин! Бир соат ичида мен лашкар олиш синовини бошлайман.
... Шамуил алайҳиссалом билан бирга майдонга борган Толут бўлажак жангчиларнинг маҳоратини текиширишни бошлади.
... Лашкар учун саралаш бир ой давом этди. Ҳар куни Толут саралашдан ўтганларни бир бўлинма шаклида шаҳардан ташқарига, ўзларининг ичидан бир одамни бош қилиб, ҳарбий машғулотлар учун чиқариб юбораверди. Энг уста темирчилар ҳарбий қароргоҳларга ўз устахоналарини ўрнатиб, қурол-яроғ ясашни бошладилар. Бани Исроил катта жўшқинлик ичида эди. Уларга туганмас барака ёғилаётгандек эди. Одамларнинг қўли қўлига тегмайди. Бозорлар қайнайди. Ҳамма Жолут билан жанг ҳақида ўйлар, бутун қавм шуни олий бир мақсад билиб, бирлашган эди.
Бир ойда ҳамма талабгорлар сараланди. Толут саксон минг кишилик лашкарни бир неча бўлинмаларга ажратиб, Байтил Мақдисдан ташқарига жойлаштириб бўлди. Жангчилар қилич, камон, найза, ойболта, ханжар ва бошқа қуроллар билан машқ қилишга киришдилар.
Лашкарга уруш ва қоидаларни тушунтириш учун Толут чодирдан чиқаркан, икки ёш йигит синовдан ўтиш учун келганини айтишди. Толут Шамуил алайҳиссаломга савол назари ила қаради. Шамуил алайҳиссалом:
– Уларни сина ва лашкарга ол, – дедилар.
Чодир олдида икки ёш йигит турган эди.
– Исмларингни айтинглар, – деди Толут уларга.
– Исмим Довуд ибн Ийшо, – деди жингалак сочли, юзи думалоқдан келган, бироз озғинроғи. У елкасига бир халта осиб олган эди.
– Мен Роқиб ибн Асламман, – деди оқ-сариқдан келган, олтинранг сочи елкасига тушган, нисбатан гавдали ва бақувватроғи.
Иккисидан ҳам бир ихлос ва ғайрат ёғиларди.
– Лашкардан икки киши танлаймиз. Кураш тушасизлар, – деди подшоҳ.
    </item>
        <item>

Сақиф Ғоба Жолут ибодатхонаси қурилишига аҳолини даъват қилди.
– Худолар олдидаги масъулиятингизни ҳис қилинг, – деди у. – Ўлиб кетган ота-боболаримизнинг руҳлари шу ибодатхонада қўним топадилар. Бу ибодатхонани қуришда севги ва ғайрат ила қатнашмоқ ҳар бирингизнинг бўйнингизда қарз ва мажбуриятдир.
Даъватдан сўнг ақли борлар ўз ихтиёри билан қурилишга жўнади, ақлсизлар эса уйига Ғобанинг навкарлари бостириб киргач, назорат остида йўл олдилар. Ҳарқалай, Ғоба шундай деб ўйлади.
Кеча Жолут бир мактуб йўллади. Унда: “Ҳозирлан! Оламлар қудрати кенгашига сен ҳам борасан!” деб ёзилганди. Ғоба бу кенгаш ҳақида узунқулоқ гаплар эшитган. Бироқ бу гаплар эртакнамо бўлиб, кўпроқ гумон эди. Подшоҳнинг кенгашга чорлаши Ғобани ҳаяжонга солди. Демак, у катта мавқега эришди. Демак, у улкан кучга мансуб бўлмоқда!
Айтилган вақтда буюрилган жойга етиб келган Ғоба манзил тоғ бағридаги бир ғор эканини кўрди. Ғорнинг оғзи жуда катта эди. Жолут лашкарлари ғорнинг ичи ва ташини тўлдириб турибди.
Ғобани ғорга олиб киришди. Қоронғу ва намчил йўлакдан узоқ юришди. У деярли ҳеч нарсани кўрмас, фақат қўлида машъала тутиб йўл бошлаб кетаётган пакана ва букри коҳинни кўрарди. Шу қадар йўл юрдиларки, оёқлар оғрий бошлади, ҳаво камайди, машъала ўчди, зулмат қуюқлашди, “Қўрқма, тез юр!” – деди букри йўлбон.
Тўсатдан атроф ёришгандек бўлди, нафас олгулик ҳаво ҳам етиб келди, улар жуда кенг, шифтлари баланд хонага кириб қолган эдилар. Хонанинг ўртасида олов ёнади, сочлари патила-патила ўсган одамлар оловга сажда қилади, хонанинг деворлари турфа сиймоларни акс эттирган ҳайкалларга тўла. Бу ҳайкалла ўта ғайритабиий эди: баъзилари шохдор, баъзилари уч кўзли, баъзилари қўлсиз ва ҳакозо.
Туйқус қий-чув кўтарилди, қандайдир чилдирма, дўмбира овозлари янгради, ҳамма пала-партиш тиз чўкди, кейин пешоналар ерга қўйилди.
– Бошингизни кўтаринг! – деган амр бўлди. Ҳамма бошини кўтарди. Жолут кекса ва жуда ҳам хунук чол билан суҳбатлашиб келаётган эди. Чол саксовулга ўхшайди, ёноқлари туртиб чиққан, боши кал ва яккам-дуккам сочлари ўсиб кетган, кўса, оёқлари  қийшиқ ва буришиқ бўлиб, япалоқ ва бармоқсиз эди, бироқ худди товуқникидек бир неча тирноқлари бор.
Улар олов ёнидан ўтиб, тахтга чиқишди. Тахт кенг бўлиб, икки кишини бемалол сиғдира олади.
Ҳамма Жолут ва ҳамроҳининг оғзига тикилди.
– Бу зот менинг устозим. Жинлар ва девлар салтанатининг султони! У киши менга бир умр ҳамроҳ бўлди. Ўз лашкари ила менга ҳамиша ёрдам берди.
Чол тиржайиб бош силкиди. Хонада саноқсиз жинлар, девлар ва шайтонлар пайдо бўлди.
Ғоба ҳам қўрқди, ҳам мамнун бўлди.
– Мақсадимиз – Ер юзида чексиз ҳукмронлик ўрнатишдир, – деди Жолут. – Одамларнинг ҳаммаси бизга бўйсунсин, бизга ибодат қилсин, бизнинг қонун билан яшасин. Бироқ бизга қаршилик қилиб келаётган бир куч бор. Бу ўзини Аллоҳнинг пайғамбари, деб атайдиган одамлардир. Улар ишимизни доим чиппакка чиқардилар. Энди ундай бўлмайди. Буни бизга шайтонлар султони айтади.
Чол хиринглаб кулди.
– Менга қурбонлик қани? – деди.
Шу ондаёқ тахт яқинида ўтирган бир коҳинни шайтоннинг оёғи остида бўғизлашди. Ғоба эса овозни таниди! Овоз Қувилганнинг овози эди! У ҳаяжондан ўрнидан туриб кетишига бир баҳя қолди.
Шайтон эса қурбонликнинг қони билан олтин косани тўлдирди. Бир хўплаб, Жолутга узатди:
– Ич!
Жолут ҳам бир хўплаб, шайтонга қаради.
– Яна ич! – деди иблис. Жолут косадагини ютоқиб ичиб тугатди. Лабига, соқолига томган қонни артди.
– Лашкарларим! Бу сизларга! – деди шайтон жин ва девларга қурбонликнинг жасадини кўрсатиб. Жин ва девлар ётиб олиб, жасаднинг қонини сўришга, ялашга киришди. Улар хуриллар, хириллар ва хишилларди.
– Ҳақиқатни билинглар! – деди шайтон. – Одамзодни ўз йўриғимиздан юргизиш олий мақсадимиздир. Бу ишдан асло ортга қайтмайман! Менга ёрдам берганларни худо мақомига кўтараман. Ер юзида унга ҳамма бўйсунади. Жолут шу шарафга эришди! Одамларни бўйсундириш ҳам осон, ҳам қийин. Осонлиги – уни алдай оламиз. Қийинлиги – одамлар якка Аллоҳга ибодат қилсалар, уларни енгишда машаққатга учраймиз. Ҳозиргача менда яхши натижалар бор! – шундай деб шайтон қўйнидан папирусга ўхшаб букланган ёзувларни олиб, ўқий бошлади. – Одамларнинг ичини гумон билан тўлдирдим. Уларга ўз аксларини гўзал кўрсатиб, расмлар чиздирдим. Бу расмларга улар ибодат қилишни бошладилар. Одамлар орасида фаҳшни ёйдим. Эр ёки аёл – фарқи йўқ – ҳаммасини ҳирсга қул қиляпман.
Шайтон шу жойда тўхтаб, кибр билан ҳаммага қаради-да, давом этди:
– Одамларга ёлғонни ўргатдим. Мансабга қизиқтирдим. Хаёлини чалғитдим. Сен ҳаммадан яхшисан, деб ишонтирдим. Аёллар табиатан заифдир, уларни алдаш осон. Улардан кўп фойдаландим. Сизлар менинг лашкаримсиз. Мен билан бирга ортга қайтилмайдиган йўлдасиз. Бу сизларга нима беради? Ер юзида истаган ишингизни қилинг. Хаёлингизга келган нарсани бажаринг. Ўзингизни қафасда сақламанг! Хоҳласангиз, одам ўлдиринг! Хоҳласангиз, одамларни қўрқитиб ишлатинг! Шаҳватингизни тийманг! Сизга нимаики, ёқса, албатта, уни қўлга киритинг. Бўшанглик қилиб, бой берманг. Бутун оламга қандай қудратли, қандай кучли, қандай гўзал эканлигингизни намойиш қилинг. Одамлар сиздан қўрқсин, олқишласин, яхши кўрса ҳам, майли. Сиз ҳеч қачон бировнинг раъйига, кўнглига қараманг. Ўз истакларингизга боқинг. Бу истак хушмуомала бўлишни талаб этса, албатта, хушмуомала бўлинг.
Қаҳрни талаб этса, қаҳр кўрсатинг. Бировнинг истагига ўзингизни қурбон қилманг. Аввало, мен, денг. Сен менинг истагимни бажаришда восита бўлсанг, сен билан келишаман, денг. Йўқса, рад этинг. Сизга восита бўлмайдиганларни йўқ қилинг, улардан воз кечинг, ўлдиринг!
Шайтон берилиб гапирди. Унинг нутқи Ғобага жуда ёқди.
– Шамуил деган бир пайғамбар Толут деган қўйбоқарни подшоҳ қилиб тайинлабди. Толут Жолут билан жанг қиларкан. Толутнинг лашкарини қириб ташлаш шарт, вассалом. Шамуилни ҳам қатл этинг. Бизнинг истакларга ғов бўлганнинг аҳволини бутун олам кўрсин!
Ҳамма қарсак чалди. Шундай чапак чалиндики, унинг шамоли оловни қимирлатиб юборди. Шайтон чапак овозидан, қарсак гулдуросидан лаззатланди ва яна жўшиб давом этди:
– Бизнинг Ер юзидаги ҳукмронлигимизни, одамзодни бошқаришимизни истамайдиган битта куч бор. Бу пайғамбарлардир. Уларнинг ҳаммаси инсониятни осмонга боғлашга интиладилар. Осмондан хабар олиб келишади. Биз пайғамбарларга, улар олиб келаётган ҳамма нарсага душманмиз! Улар ўрнатадиган ҳамма қонунни синдиринг, йўқ қилинг! Одамзодни само билан боғланишига йўл қўйманг!
Шайтон лашкари бир овоздан бақирди:
– Ҳа! Ҳа! Ҳа!
– Шундай! – деди шайтон мамнуниятдан кўзи қисилиб. – Одамларни бирдан бўйсундира олмайсиз. Уларга уларнинг севимли тарафидан келинг. Фарзандни севса, фарзанд билан таҳдид этинг. Аёлни севса, аёл билан алданг. Жонини яхши кўрса, жонини олиш билан қўрқитинг! Нима қилсангиз, қилинг, инсонни бўйсундиринг.
Ростгўй одамни ростгўйлиги билан чалғитинг. Жасоратли одамни жасорати билан кўзини бойланг.
Одамларни кибр билан заҳарланг. Ҳаволантиринг. Ва қалбларини ўлим қўрқуви билан тўлдиринг. Шунда уларни бемалол ўз йўлингиздан олиб кетаверасиз!
– Ҳа! Ҳа! Ҳа! – деб чувиллади лашкар.
– Сеҳр бизнинг энг яхши қуролимиздир. Сеҳр билан аксар қалбларни ҳалок этишимиз мумкин. Орангизда катта-катта сеҳргарлар бор, фолбинлар бор, уларга бириктирилган жинлар бор. Улар ҳамиша бизнинг хизматимизда.
Шайтон яна олқишлар оғушида ҳузурланди.  Сўнг ибодат маросими бошланди. Келганларнинг барчаси шайтон амрига кўра бутларни улуғлашди, оловдан ёрдам сўрадилар, қон аралашган шаробларни ичдилар...
Ушбу маросим Ғобага куч бағишлагандек эди. Энди у ўзини чексиз эрк қучоғида сезди, ибодатхона қурилиши ва Толутга қарши икки юз минг кишилик қўшин таъминоти ишларига шўнғиб кетди.
Жолут қўшини Ўрдун водийсига жамланди, ҳарбий машқлар бошланди.
– Шамуилнинг ўлими, Толут лашкарининг Ер юзидан йўқотилиши бизга катта қудрат беради, – деди Жолут Сақиф Ғоба билан лашкар ичида айланаркан. – Жинлар, девлар биз томонда. Бизда жуда катта бойлик, уруш тажрибаси, саноқсиз қурол-яроғ, юзлаб ҳийлалар бор. Шайтон ҳамиша маслаҳатга шай. Лашкарнинг истаганини берамиз. Улар бизнинг истагимизни бажаради. Ҳукмронлик зинҳор қўлимиздан кетмасин. Сен ҳамиша менга бўйсун. Агар хаёлингда бошқа ўй бўлса, воз кеч. Сен мендан кучлироқ бўлишга интилган онингда ҳалок бўласан.
– Асло бундай гумон қилманг, ҳукмдорим, – деди Ғоба.
– Сиз мен учун худосиз. Менинг худойим сизсиз. Мен сизнинг қулингизман. Сиз мени тарбияладингиз. Йўл кўрсатдингиз. Куч-қудрат бердингиз. Сиз энди Ер юзига худо бўласиз!
Жолут хурсанд бўлди.
– Бир он қатъиятни бой берма. Қўл остингдагилар назоратингдан чиқиб кетмасин. Доим уларни қўрқит. Сенсиз ҳаёт йўқ, деб ўйлашсин. Йўқолиб қолсанг, қандай яшаймиз, деб додлашсин. Шундай ишлар қилки, сендан одамлар калтак есин, лекин сени яхши кўришсин. Тепкингни ҳам неъмат санашсин. Зулмга уларни итни гўштга ўргатгандек, ўргат. Зулм бўлмаса, зулмни, калтакни, зарбни ўзлари қўмсашсин. Сенга бош эгиб, сендан ҳақорат эшитиб, ҳузурланишсин. Сенинг муштингни буюк бахт, деб билсин. Бунга эришиш учун одамларнинг ҳаётини шовқинга тўлдир. Қўшиқчилар қўшиқ айтсин, машшоқлар машқини чалсин, шоирлар шеърини ўқисин, кимларнидир қандайдир жиноятлар ила айбла, жазола, қатл эт, кези келганда афв эт. Ҳеч кимга ёлғиз қолиб, сен хоҳлагандан бошқа нарсани ўйлаши ёки тасаввур этишига йўл берма!
Одамлар сен истаган нарсани ўйласин, сен истаган нарсани орзу қилсин, сен истаган нарсани кўрсин ва гапирсин. Тушларини ҳам сен хоҳлагандек кўрсинлар. Уларни шу қадар чангалда қаттиқ ушла! Кимдир сен белгилаган ҳудуддан чиқса, душман, телба, мажнун, жиноятчи, деб сазойи қил. Бирор одам сенга исён қилиш, сенинг тасарруфингдан чиқишни хаёлига келтира олмасин! Уқдингми, Ғоба? – деб сўради Жолут.
Ғоба бу насиҳатлардан тўлқинланиб кетди.
– Уқдим, ҳукмдорим! – деди бутун вужуди қалтираб.
– Яхши, – Жолут шогирдидан қониқди. – Бу худо бўлишнинг шартидир. Мен худо бўлиш учун келганман, сен худонинг ёрдамчиси бўлиш учун туғилгансан!
Ғоба тиз чўкиб, ўкраб йиғлаб юборди ва Жолутнинг этагини ўпа бошлади.
    </item>
        <item>
Янги келганларни синаш учун Толут икки кишини чақирди. Ўзини Довуд ибн Ийшо деб танитган йигит курашга шайланиб, елкасидаги халтани ерга қўйди. Халтада оғирроқ нимадир борлиги билинди. Шамуил алайҳиссалом айнан шу халтага диққат билан қараб қўйдилар. Довуд рақибини узоқ чўзмасдан мағлуб қилди, ҳолбуки, курашга чиққан одам ўз жамоасининг кучлиларидан эди.
Исмини Роқиб деб айтган йигитнинг ҳам қаршисида  рақиби пайдо бўлди. У ҳам курашчилиги, қиличбозлиги билан ном қозонганлардан эди. Улар бел олишдилар. Олишув бир неча дақиқага чўзилди. Рақиби Роқибнинг маҳоратли устоздан яхши таълим олганлигини йигитнинг ҳимоя ва ҳужумига қараб тезда фаҳмлади. Роқиб олишаркан, қаршисидан тажрибали ва бақувват жангчи чиққанини сезди.
Рақиби бир қанча ҳужум услубларини қўллади, Роқиб ўзини етарлича ҳимоя қилди, музорибида чарчоқ аломати пайдо бўлиши ҳамон ҳужумни кучайтирди ва ғолиб бўлди. Янги келган икки йигит ўзларини лашкарга муносиб эканликларини ҳамманинг кўз ўнгида исботлади. Толут уларни бўлинмалардан бирига бириктирди.
Йигитлар кетаркан, Шамуил алайҳиссалом:
– Эй Довуд ибн Ийшо, бу ёққа кел, – дедилар. Довуд келиб, салом берди. Аллоҳнинг элчиси сўрадилар. – Халтангдаги нима?
– Тошлар, – деди Довуд.
– Нега тошни овора бўлиб кўтариб юрибсан? – дедилар Шамуил алайҳиссалом.
– Йўлда келаркан мана бу тош гапирди, – деб одамнинг бошидай келадиган бир тошни кўрсатди Довуд. – Тош: “Эй Довуд, мен билан Иброҳим алайҳиссалом бир золим мушрикни ўлдирган, мени ол”, – деди. Олдим. Яна бу иккитасидан бири Ҳорун алайҳиссалом, буниси эса Мусо алайҳиссалом душманини мен билан қатл этди, мени олиб кет, деди. Олиб, халтага солдим.
– Бу тошларни қачон ишлатишни биласанми? – деб савол бердилар Шамуил алайҳиссалом.
– Билмайман, – деди Довуд.
– Тошларингни қачон ишлатишни сенга ўзим айтаман, унга қадар уларни эҳтиёт қил, – деб тушунтирдилар Шамуил алайҳиссалом.
Орадан уч кун ўтди. Толут лашкари қўзғалди. Саксон минг кишилик қўшин суворий ва пиёда жангчилар аралаш ҳолда саҳронинг ичига йўл олди. Қўшин чанг-тўзон кўтарди. Бу қадар қудратли қўшинда бирлашмаган Бани Исроил қалбида ғурур жўш урди. Ўз салобатига, ҳашаматига маҳлиё бўлган жангчилар беҳад мамнун эди. Баъзилар терисига сиғмайди. Ғалабага ҳамма ишонади, кучлари билакдан тошади, қиличларнинг ўзи учиб бориб, ғанимнинг юрагига санчиладигандек, гўё. Ўзини, бир-бирини мақташ қўшин ичида авж олди. Емак етарли, сув кўп, туяларга мўл таъминот юкланганидан барчанинг кўнгли хотиржам эса-да, Толут беҳаловат бўлиб, лашкар катта синовга дуч келишини ички ҳис ила сезаётган эди.
Етти кун тўхтовсиз юриш ила лашкар саҳронинг ўртасига етиб келди. Қуёш кутилмаганда қиздирди, тўрт томон қум барҳанларидан иборат эди, лашкарнинг ташналиги ортди, сувни ҳар кунги меъёрдан ортиқ ича бошладилар. Ўн кунда чарчоқ, жазирама ва ташналик чангалида қўшинда асабийлик пайдо бўлди. Совутлар, қилич ва найзалар иссиқдан қизиб, уларни  кўтариб юриш малол келади. Толут сувни меъёрдан кўп ичишни тақиқлади. Жангчилар сув талашиб, жанжаллашишни одат қилди. Сув ўғирлаётганлар бир неча бор ушланди, афв этилди, такрорлангач, Толут жазо тайинлашга мажбур бўлди. Насиҳат ҳеч кимга таъсир этмай қўйди, икки марта ғалаён бўлди. Учинчи марта ўн минг киши сувнинг ҳаммасини олиб, кечаси қочиб кетди. Қочоқлар соқчи бўлинма билан келишгани учун бу воқеа тонгда маълум бўлди. Лашкарни парокандаликдан қутқаришнинг йўли қолмади. Ҳамма бир-бири билан олишар, сўкишар, ҳатто, қилич яланғочлаганлар бор эди.
Ўн-ўн беш кун аввалги кўтаринкилидан асар ҳам қолмади. Лашкарнинг бир қисми қочоқларни қувиб етишни талаб қилди, бир қисми ортга қайтишни сўради. Толут ўз атрофидаги ўн минг лашкар ҳимоя чораларини кўришга мажбур эди. Исёнкорлар сони кўп эди.
Исёнкорлар, аслида, бирлашмаган эдилар, улар ҳам ўзаро ихтилоф қилиб, бўлак-бўлак ҳолда саҳронинг турли тарафларига сочилиб кетди. Толутнинг қошида яна беш минг киши ҳақ талаб қилиб қиличини қиндан суғурди.
– Эй Бани Исроил! – деди Толут. – Сизларга не бўлди? Қулоғингизга том битдими? Нечун насиҳатни эшитмайсиз? Мендан ажраб кетганларнинг бирортаси нажот топмайди, ҳаммаси саҳрода ҳалок бўлади. Сизлар итоат қилишингиз шарт эди. Ташна бўлган биргина сизмисиз? Аллоҳнинг пайғамбари Шамуил алайҳиссаломнинг муборак юзлари, лаблари чанқоқдан ёрилиб кетди. Ҳаммамиз қуёшда қуритилган узум каби бўлдик. Сув бўлмаса, мен уни қаердан оламан?!
Одамлар иссиқдан сўзга ҳам ҳолсиз эди.
– Аллоҳ шарафга, иззатга, ўз раҳматига лойиқ бўлганларни ана шундай саралайди. Сизлар бетоқат бўлманг! – деб сўзида давом этди Толут. –  Ўзингизни бесабрлик ила шарманда қилманг! Эй қўшиним! Яна уч кун йўл босамиз ва Ўрдун дарёсига етиб оламиз. Бу дарё Аллоҳнинг синовидир. У дарё сувини қониб ичишни хаёлингизга келтирманг. Бир ҳовуч, фақат бир ҳовуч ичса, мумкин. Акс ҳолда, сувдан тўйиб ичганлар лашкардан чиқади! Огоҳ бўлинг! Сўзларимни унутманг!
Подшоҳнинг гапи қўшинда тарқалди, биров қабул қилди, биров дарёга ўзимни отаман, деди.
Уч кун ўтиб ерда бутасимон ўсимликлар кўринди. Дарё қушлари кўринди. Бироз ўтиб, дарё ҳидини олиб шабада келди. Судралиб келаётган қўшин дарёга югурди. Толут тулпорига миниб қўшин ичида: “Дарёдан сув ичманг! Дарёдан сув ичманг! Дарёдан сув ичманг!” – деб юрди. Ўн беш минг киши ичида буни билмаган ҳеч ким қолмади.
Дарё олдидаги тепаликка Толут жойлашди, минглаб одамлар дарёга ўзларини ташладилар, одамлар хохолаб кулар, чўмилар, сувни симириб ичардилар. Толутнинг атрофида мингга яқин жангчи қолди.  – Сабр, сабр, сабр, – деди Толут. Унинг ёнида Шамуил алайҳиссалом, Довуд ва Роқиблар жой олдилар. Қолган содиқ кишилар ҳам сабр ила дарёда сув ичаётганларга қараб ўтирдилар.
Дастлаб, бирор ҳодиса содир бўлмади. Сувдан қониб ичганлар тепадагиларга шодон ва ғолибларча боқиб, чодир ўрнатишга киришдилар. Сўнг, ваъда қилинган воқеа рўй берди: одамларнинг бир қисми эсларини йўқотиб, ўз ҳаракатларини назорат этолмай қолдилар, бошқа одамлар қоринларини чангаллаб йиқилди, баъзилар шу ондаёқ ўлди. Саноқли сонияларда дарё бўйида тик турган бир кимса қолмади.
Толутнинг ёнидагилар аянчли манзарани гувоҳи бўларканлар, қўрқув ичида айтган сўзлари “Ла илаҳа иллаллоҳ” бўлди.
– Бугуноқ дарёдан ўтамиз, – деди Толут. Лашкарнинг бир гуруҳи сол ясашга, бир гуруҳи сувнинг кечувини аниқлашга, бир қисми юкларни қайта тартиблашга киришди.
– Эй Аллоҳнинг элчиси, – деди Толут. – Бизнинг қўшинимиз минг кишига ҳам етмайди. Жолут дарёнинг нариги томонида икки юз минг жангчи билан бизни кутмоқда.
– Эй Толут, – дедилар Шамуил алайҳиссалом. – Исроил болалари Аллоҳ йўлидаги урушни истадилар. Бироқ уларнинг аксари бу ниятини бузди. Улар мол-дунё ва обрў учунгина жангга киришни хоҳлаб қолди. Ҳикмат соҳиби бўлган Роббимиз сенинг ёнингда фақат Аллоҳ учун қилич кўтарганларни қолдиради. Шуни билки, бундай одамлар Ер юзининг ҳамма жангчиси кофир бўлиб, уларга қарши келса, душманларининг юрагини даҳшатга тўлдирадилар. Чунки уларни қудратли ва катта қўшинга урушга бошлаган фақат Аллоҳнинг муҳаббати ва ризосидир. Аллоҳ уларни Ўзининг кўринмас лашкарлари ила доим қўллайди.
Толут Шамуил алайҳиссаломни диққат ва ихлос ила тингларди.
– Эй Толут, шуни билки, сенинг қўшининг орасида Жолутни ўлдирадиган бир пайғамбар бор. Сени Аллоҳ асло ёлғиз қолдирмайди. Сен тушкун бўлма. Қалбингга шубҳани киритма. Сенинг бу жангинг шундай жанг бўладики, инсоният халоскори, Аршнинг меҳмони бўладиган зот, пайғамбарлар султони Муҳаммад соллаллоҳу алайҳи ва салламнинг кофирларга қилажак илк уруши худди сеники каби бир қўшини ила бўлади, ўшанда Муҳаммаднинг, соллаллоҳу алайҳи ва саллам, издошлари сени ва лашкарингни эслайди, бир ибрат ўлароқ зикр этиб, сенга берилган нусратдан умид қиладилар. Аллоҳ таоло бизни умидсиз қолдирмаганидек, уларни ҳам умидсиз қўймайди!
... Шу куни кечгача қўшин дарёдан ўтиб, водийга жойлашди ва тонгни шу ерда оттирди. Водийда булоқлар, жилғалар кўп эди, ҳамма чанқоғини қондириб, Аллоҳга ҳамд айтди.
Лашкар уч кун нафас ростлаб, яна олға юрди.
Водийдан чиқдилар ва машриқни булутдек қоплаган Жолут қўшинини кўрдилар. Икки лашкар улкан текислик устида бўлиб, ораларида минг чақирим масофа бор эди.
Жолут бу пайт машқ билан банд эди. Кекса подшоҳ бир ўзи энг бақувват ва жанговар жангчиси билан жанг тайёргарлигини ўтказаётган эди.
Бутун қўшин подшоҳларининг урушга моҳирлигидан ҳайратда эди. Жолут қиличбозликда, найзабозликда чапдаст ва тезкор бўлиб, ёяндозликда тенгсиз эди. У ҳамма жангларда жанг майдонида бўлиб, лашкарни руҳлантириб келди. Душманлар Жолут исмини эшитсалар, тасаввурларида,  енгилмас жангчи пайдо бўларди. Подшоҳ кўп вақтини машқларга сарфлайди. Лашкарига жуда ғамхўр ва қаттиққўл.
Унга Толут қўшини дарёдан кесиб ўтганини айтдилар. Жолут жангни тўхтатди ва махсус маёққа чиқди. Бир ҳовуч лашкар чодир тикаётган эди. У кулгидан ўзини тўхтата олмай қолди.
– Эй Сақиф Ғоба, анавиларни кўр! – деди қаҳ-қаҳ отиб.
Неча йилки, хизматкор, қул, аъёнлардан ҳеч ким Жолутнинг бу қадар кулганини кўрмаган. Подшоҳнинг кулгисидан ҳадиксираб, ўз душманларига қарадилар. Улар эса жуда кўп қўшинни кўрди. Буни подшоҳга айта олмадилар. Чунки Жолут бошқа ўйда эди. У саксон минг кишилик лашкарни кутиб, ўта пухта тайёрланди. Лашкарнинг ҳужуми режасини тунлари ухламай тузди, суворийлар ҳужуми, камончилар ҳужуми, қиличбозлар уруши ва пистирма ҳақида фикрлади, саксон йил тахтда ўтириб, бирор урушга бу қадар жиддий қарамаганини ўзи яхши эслайди. Шайтон ҳам: “Қаршингда Ер юзидаги энг катта душманинг туради”, – деган эди. Шу жангни Жолут ўз тарихининг энг машаққатли жанги бўлишидан қўрқиб, ўзи ҳам охирги пайтлар жуда кўп машқ қилди. Ҳозир эса уни хавотирга солган қўшиннинг бир ҳовучлигидан ҳам кулди, ҳам ғазабланди. “Бу аҳмоқларнинг қаршисига шунча қўшин тортиб чиққанимни қара! Ахир, ҳаммасини бир ўзим енгиб қўяман-ку!” – деб ўйлади.
Толут қўшинида норозилик бошланди. Олти юзга яқин одам урушмай таслим бўлиш ёки ортга қочишни истади. Улардан бир вакил Толутнинг олдига келди.
– Эй Толут, – деди у. – Биз сенга осмондан сандиқ тушмасдан аввал эргашдик. Саҳрода ташна қолдик, лекин эргашдик. Дарёда сув ичма, дединг. Ичмадик. Энди эса сендан талабимиз бор.
Толут унга хотиржам боқиб деди:
– Ўзингни шарманда қиладиган талабни айтма.
– Бу талаб, – деди келган вакил. – Энг тўғри талаб. Оқил одамнинг талаби.
– Ундай бўлса, бутун лашкар ичида айтасан, – деди Толут ва қўшинни сафлантириб, ичига кирди.
– Эй Бани Исроил қўшини! – деди у. – Мана бу одам ўз подшоҳидан нимадир талаб қилишни истаётган экан. Мен унга шармандали нарсани талаб қилма, дедим. У менга талаби энг тўғри талаблигини айтди. Мен эса ундан бутун лашкар ичида талабингни баён эт, дедим. Мана у! Гапир, балки сен каби талаби бор бошқалар ҳам жим ўтиргандир, сен орқали дардларини баён қилишар! Сўзла!
Талабгор аксари ҳорғин ва умидсиз турган лашкарга қараб олди-да, баланд овозда гап бошлади:
– Эй Толут! Сени Аллоҳ танлаган подшоҳ эканлигингга ҳаммадан аввал ишондик. Саҳрода ташна бўлсак-да, ёнингда қолдик. Дарёдан сув ичмадик. Яъни, ҳамиша сенинг итоатингда бўлдик. Тўғрими?
– Тўғри, – деди Толут унинг гапини тасдиқлаб. – Менга бўйсуниб, зарар кўрдингми? Шикаст едингми?
– Йўқ, биз зарар кўрмадик, шикаст емадик, омон қолдик. Шу пайтга қадар сенинг айтганинг бўлди, энди бизнинг айтганимизни қил!
– Сен нимани истаяпсан? – сўради Толут.
Талабгор нафас ростлаб олиб, мақсадини айтди:
– Биз Жолутга қарши уруша олмаймиз, тоқатимиз етмайди. Бизни ортга олиб, қайт!
Жимлик чўкди. Толут талабгорга қаттиқ тикилди ва қўшинга ўгирилди:
– Шу нарсани хоҳлаётганлар лашкардан чиқсин ва мана бу томонга сафланинг!
Бир неча дақиқада қўшиннинг учдан икки қисми урушни истамаслигини билдириб, сафдан чиқди.
Толут Шамуил алайҳиссаломга қаради. Шамуил алайҳиссалом туясини ниқтаб, ўртага чиқдилар ва Аллоҳга муносиб мақтовни айтганларидан сўнг, сўз бошладилар:
– Эй Бани Исроил! Сиз Жолут билан Аллоҳ йўлида урушамиз, бизга бир подшоҳ тайинла, дедингиз. Мен сизларга, балки урушни истамай қоларсиз, дедим. Сиз эса оёқ тираб туриб олдингиз. Аллоҳ Толутни подшоҳ қилиб танлади, сиз эса рад этдингиз. Аллоҳ осмондан бир далил туширгач, Толутга бўйсундингиз. Қўшинга кирдингиз. Кўпчилигингиз саҳрода ташналикка дош бермай исён этдингиз. Қолганингиз огоҳлантиришга қарамадингиз. Дарёдан сув ичиб, ўлдингиз. Энди эса Жолутнинг қаршисида қўрқувдан эсингизни йўқотиб, ортга қочамиз, дейсиз. Сизнинг Аллоҳ учун деб талаб қилганингиз уруш шуми? Ё сизлар Аллоҳ йўлида шундай урушасизларми? Ваъда ва аҳдингизда нақадар ёлғончисиз! Аллоҳга иймон келтирдим, дейсиз, аммо Унинг муҳаббатини қозонмоқ ҳақида ўйламайсиз!
Шамуил алайҳиссаломнинг овозлари чақмоқдай бўлиб қулоқларга етиб борарди.
– Агар фойда топсангиз, Аллоҳ йўлидан юрасиз. Фойда кўрмасангиз, тескари буриласиз. Жонингиз омон қолса, бирор хатар бўлмаса, хавфдан холи бўлсангиз, Аллоҳ йўлидаман, деб кўкрак керасиз, жонингизга хатар етиши билан аҳдингизни унутиб, ортга бурилиб қочасиз. Қаршингизда бир пайғамбар турибди, хизматингизда Аллоҳ танлаган подшоҳ турибди, лекин сиз қўрқоқларча қочасиз? Роббингизга юзлашмоқ ҳақида ўйламайсизми? Модомики, бундай синовларга дош бермас экансиз, нима учун даъво байроғини кўтардингиз? Нима учун уруш қиламан, дедингиз? Ҳаддингизни билиб гапирсангиз, бўлмайдими? Йўқ, сиз ҳаддингизни билмайсиз! Сиз ваъдабоз ва сергапсиз. Ҳаммангиз жанг майдонидан йўқолинг. Охирги нуқтада ниятингиз бузилди, охирги паллада қалбингиздаги мараз ўзини фош қилди, энди сизга бу майдонда ўрин йўқ! Кетинг!
Ортга қайтишни истаганлар титрашди. Улар гумон ва иймон орасида эдилар. Қайси ишнинг ҳақлигини ҳамон билмас эдилар. Бироқ ҳукм ўқилди, майдонда қолиш имконсиз эди. Рад этилганлар майдондан бошларини эгиб чиқиб кетдилар. Уларнинг охиргиси чиққач, Шамуил алайҳиссалом қолганларга юзларини қаратдилар.
    </item>
        <item>
– Кетадиганлар, кетди, – дедилар Шамуил алайҳиссалом. – Сизлар нима дейсиз?
Лашкар ичидаги Роқиб олдинга чиқди.
– Эй Аллоҳнинг элчиси! Ўтмишда ҳам Аллоҳга иймон келтирганлар ва куфр аҳли ўртасида кўп жанглар бўлди, – деди Роқиб. – Аллоҳ Ўз изни ва марҳамати ила, Ўз хоҳиши ва иродаси ила катта қўшинлар устидан кичик қўшинларга нусрат ва ғалаба берган! Бизни йўлга бошланг! Биз бошимизни Роббимиз қошида ерга қўямиз: “Ё Роббимиз, устимиздан сабр ёмғирини ёғдир, қадамларимизни собит қил ва кофирлар устидан бизга нусрат ҳамда ғалаба бер!” – дея ёлворамиз. Аминмизки, Аллоҳ Ўзига иймон келтириб, таслим бўлган қулларини ёрдамсиз ташлаб қўймаяжак!
Шамуил алайҳиссалом мамнун бўлдилар ва дедилар:
– Яна бир марта амин бўлинг, Сизларга Аллоҳнинг нусрати келади. Роббимиз бизни ташлаб қўймайди! Эй Аллоҳнинг лашкари! Аллоҳдан сабр, собитлик ва нусрат сўранг!
Лашкар тиз чўкди, айтилганидек, дуо қилди. Ҳамманинг руҳи тетиклашди. Чарчоқ кўтарилди. Қўрқувдан асар ҳам қолмади. Жангчилар буюк иш қаршисида эканликларини очиқ-ойдин билдилар.
Шамуил алайҳиссалом Довуд ибн Ийшони топиб:
– Эй Довуд, – дедилар. – Йўлдан топган тошларинг қаерда?
Довуд алайҳиссалом елкаларидан халтани дарҳол тушириб, ичини очиб, тошларни кўрсатдилар.
– Эй Довуд, бил, – дедилар Шамуил алайҳиссалом. – Шу тошлар билан Жолутни сен қатл этажаксан. Жолутга қарши ким яккама-якка урушга чиқади, деб сўралса, иккиланма ва урушга чиқ!
... Толут қўшини эртаси кун тонгда Жолут қўшини қаршисида саф тортди. Саф юз кишидан уч қатор эди. Биринчи юз кишига Толут, иккинчи юз кишига Довуд алайҳиссалом, учинчи юз кишига Роқиб раҳбар эди. Толутнинг ортидаги жангчилар жами уч юз ўн киши эди. Рўпарада эса икки юз минг кишилик лашкар турар, Жолут ўзининг баланд қилиб ўрнатган тахтида шароб ичиб ўтирарди.
“Икки юз минг одамим бир вақтда ўқ отса ҳам, булардан бир киши омон қолмайди, – деб ўйлади Жолут. – Қайси ақл билан Шамуил ва Толут менинг лашкарим қаршисида саф тизди? Бу қандай ҳақорат!”
Жолут бу иши учун Толутни қандай жазолаш ҳақидагина хаёл қилди. У бир нарсадан ғофил эди. У ўз лашкари кўриб турган нарсани кўрмади. Аллоҳ Толут қўшинини Жолутдан бошқа ҳаммага бениҳоя кўп ва улкан қилиб кўрсатди, Жолут эса уч юз кишини ўттиз киши, деб ҳам ҳисобламади.
Ўрнидан туриб, тахтдан тушди, отини келтиришди, минаркан, деди:
– Эй қўшиним! Билингки, бир ўзим анави аҳмоқларни енгаман!
Шу ондаёқ Сақиф Ғоба тиз чўкиб, ер ўпди:
– Подшоҳим, изн беринг, биз ҳужум қилайлик! Улар қиличингизни қиндан чиқаришингизга-да, арзимайди.
Жолут Ғобага қараб турди-да:
– Кут! – деди. Майдонга от чоптириб кириб, Толут қўшинига бақирди:
– Эй аҳмоқлар қўшини! Қайси биринг мен билан яккама-якка жанг қила оласан?
Шамуил алайҳиссалом дарҳол Толутга дедилар:
– У сенинг қўлингда ўлмайди. Лашкарга Жолут ўлдирган одамга қизингни бериб, ўзингга ворис деб эълон қилишингни айт!
Толут от ўйнатиб лашкарига юзланди:
– Эй жангчилар! Ким шу кофирни ўлдирса, яккаю ягона қизимни унга бериб, ўзимдан сўнг тахтни қолдираман. Чиқинг!
Қўшиндан Довуд алайҳиссалом чиқиб:
– Жолутни Аллоҳнинг изни ила мен ўлдираман! – дедилар.
– У ҳолда, бор! – деди Толут. Довуд алайҳиссалом халтасидан бир дона тошни сапқонга жойлаб, Жолутга қараб пиёда югурдилар. Жолут ўзига югуриб келаётган ёшгина жангчини кўриб, янада ғазабланди. Найзасининг учини унга мўлжаллаб, от солди. Икки томон нафасини ютиб қараб турарди. Деярли ҳамма Жолут найзаси ёш жангчини ўлдиришини тахмин қилди. Лекин кутилмаганда Довуд алайҳиссалом отган муштдай тош Жолутнинг ўнг елкасига тегиб, уни отдан учириб юборди. Жолут ўзини ерда ётганини кўриб, бўкирди ва отилиб ўрнидан турди.
Ўнг елкасидаги оғриққа қарамай ердаги найзасин олиб, Довуд алайҳиссаломга отиш учун ташланди. Бироқ яна бир муштдай тош унинг чап елкасига тегиб, суягини синдирди. Жолут ихраб, тиз чўкиб қолди ва найзасига суянди. Довуд алайҳиссалом энди нақ калладай келадиган тошни сапқонга жойлади. Бу тош Жолутнинг қоқ пешонасига бориб тегди ва шайтон жойлашиб олган бошни тарвуздай ёриб, мажақлаб юборди. Қонга беланган Жолут юзтубан ерга йиқилди.
– Аллоҳу акбар! Аллоҳу акбар! Аллоҳу акбар!
Толут лашкарининг такбир айтган овози жанг майдонини қўпориб юборди, гўё. Майдондаги ҳар бир зарра тупроқ, қум ва чанг ҳам “Аллоҳу акбар!” деб такбир айтаётгандек эди. Жолут лашкари қўрқувдан ортга қараб қочди. Ит эгасини, мушук бекасини танимай қолди. Ҳамма қий-чув кўтарарди. Бироқ Сақиф Ғоба ақлини йўқотмади. Бироз ҳаяжонланса-да, ўзини босиб, қўл остидаги шахсий минг кишилик бўлинмаси билан Толут томон юрди.
Толут Роқибга буюрди:
– Ҳужумга ўт ва Аллоҳ номи ила уни янчиб ташла!
Роқиб ўз лашкари билан Сақиф Ғоба устига ўқдек отилди. Ғобанинг лашқари ўзларига келаётган қўшинни кўриб, эсдан оғиб қолгудек бўлиб, ортга қоча бошлади. Жангда ёлғиз Сақиф Ғоба қолиб кетди. Ана шу онда Ғоба қўрқди. Бироқ қаршисида унга қилич ўқталиб келаётган ёш жангчини танигандек бўлди ва эслаб:
– Сен Муассарнинг авлодимисан? – деб бақирди. Роқиб бир зарб ила Ғобанинг қўлини узди. Иккинчи зарб золимнинг оёғини "чўрт" кесиб ташлади. Ғоба гапиришга ҳоли қолмай қонига беланиб йиқиларкан, тепасида шайтон пайдо бўлди:
– Ўрнингдан тур! Йиқилма, – деди.
Унинг овози Ғобага куч бергандек бўлди. Бир амаллаб бошини кўтарган эди, Роқибнинг қиличи уни чопди. Мустабиднинг калласи ерга думалаб, тупроққа қорилди.
Бошидан айрилган Ғоба уни даҳшатли одамлар оловга судрашаётганини ҳис этиб, додлади. Шунда у қочиб кетаётган шайтонни кўриб қолди.
– Ҳой, менга ёрдам бер! Мени қутқар! Мени шу йўлга сен бошладинг! – деди. Шайтон эса унга заҳарханда қараб:
– Сени ҳеч нарсага мажбурламадим! Ҳаммасини ўзинг қилдинг, жаҳаннамда куйиб кул бўл! – деб кўздан ғойиб бўлди.

... Роқиб чўчқахонани топиб борди. Онасини шу ерда дейишган эди. Ҳақиқатан, Ашиа шу ерда экан. Роқиб чўчқахона ёнидаги бир уйда ётган онасининг олдига кирди. Ашиа касал эди.
– Она, она, келдим, – деди Роқиб.
– Болам? – Ашианинг юмуқ кўзлар “ярқ” этиб очилди. – Келдингми, болажоним? Келдингми?.. Роббимга чексиз ҳамдлар бўлсин! Иймон келтирган бандаларини азиз этган, уларга марҳамат кўрсатган Аллоҳимга ҳамдлар бўлсин!..
Ашиа ўтирган бу хона жаннатдан бир нур тушгандек ёруғ, жаннат райҳони ифори сепилгандек хушбўй эди.
    </item>
        <item>
           Аллоҳ таоло Бақара сурасининг 246 – 252-оятларида шундай хабар берган:
“Эй Муҳаммад соллаллоҳу алайҳи ва саллам, Сиз Бани Исроилдан бўлган, Мусодан кейинги бир жамоатнинг ҳоли – хабарини билмадингизми? Улар ўзларининг пайғамбарларига: “Биз учун бир подшоҳ тайинлагин, биз у билан бирга Аллоҳнинг йўлида жанг қилайлик”, – дейишди.
“Агар сизларга уруш фарз қилинса, эҳтимол, урушмассиз”, – деди пайғамбар.
Улар айтдилар:
“Диёримиздан ҳайдалиб, болаларимиздан ажралиб турибмиз-ку, нега Аллоҳ йўлида урушмас эканмиз?”
Энди уларга уруш фарз қилинганда оз кишидан бошқа ҳаммалари урушдан бош тортдилар. Аллоҳ ўз аҳду паймонидан қайтиб, ўзларига зулм қилгувчиларни Билгувчидир.
Пайғамбарлари уларга айтди:
“Албатта, Аллоҳ сизларга Толутни подшоҳ қилиб тайинлади”.
Улар:
“У қаёқдан бизга подшоҳлик қилсин, ахир, биз подшоҳликка ундан кўра ҳақлироқмиз. Қолавеса, унга катта мол-давлат берилмаган-ку!” – дедилар.
Пайғамбар айтди:
“Албатта, Аллоҳ уни сизларнинг устингиздан подшоҳ қилиб танлади. Ва унга илмда ва жисмда қувватни зиёда қилди. Аллоҳ подшоҳликни Ўзи истаган кишига беради”.
Аллоҳ фазлу карами кенг, Билгувчидир.
Пайғамбарлари уларга айтди:
“Унинг подшоҳ бўлиб сайланганлигининг аломати сизларга бир сандиқ келишидирки, унда Роббингиз томонидан хотиржамлик, Мусо ва Ҳорун оилаларидан қолган мерос жо қилинган. Уни фаришталар кўтариб турадилар. Агар чиндан иймон эгалари бўлсангиз, бу воқеада сизлар учун оят – аломатлар бордир”.
Толут аскарлари билан чиққач, айтди:
“Албатта, Аллоҳ, сизларни бир дарё билан синайди. Ким ундан ичса, менинг лашкаримдан эмас, ким ундан ичмаса, у мендандир. Фақат қўли билан бир ҳовуч олса, мумкиндир”.
У дарёдан оз кишилардан бошқа ҳамма сув ичди. Толут иймон келтирган кишилар билан бирга дарёдан ўтгач, аскарлар:
“Энди бу кун Жолут ва унинг лашкарларига кучимиз етмайди”, – дедилар.
Аллоҳга рўбарў бўлишларига ишонадиган зотлар:
“Қанчадан қанча кичкина гуруҳлар Аллоҳнинг изни билан катта гуруҳлар устидан ғалаба қилган. Аллоҳ сабр қилувчилар билан биргадир”, – дедилар.
Улар Жолут ва унга кўринганларида айтдилар:
“Роббимиз, устимиздан сабр-тоқат ёғдиргин, қадамларимизни собит қил ва Ўзинг бизни бу кофир қавм устига ғолиб қил!”
Аллоҳнинг изни билан уларни енгдилар. Ва Толутнинг аскарларидан бўлган Довуд Жолутни ўлдирди. Аллоҳ Довудга подшоҳлик ва пайғамбарликни ато қилди ҳамда унга Ўзи хоҳлаган нарсаларидан таълим берди.
Агар Аллоҳ одамларнинг айримларини айримлари билан даф қилиб турмаса, шубҳасиз, Ер юзи фасодга учрайди. Лекин Аллоҳ барча оламлар устидан фазлу карам Соҳибидир!”

(Ушбу оятларнинг маъно таржимаси шайх Алоуддин Мансурнинг Тошкентда 2019 йил нашр этилган “Қуръони азим мухтасар тафсири”дан олинди.)
  </item>
        <item>
        Абдулла Қодирий бундан юз йил аввал янги замон учун янги қиссалар айтишга ўзида мажбурият сезишини “Ўткан кунлар”нинг сўзбошисида ёзган. Бу мажбурият ўз бурчини англаган ҳар бир адибга хосдир.
Янги замонга замон воқеалари билан эмас, ўтмиш воқеалари ила гапириш ҳам мумкин. Буюк ёзувчимиз ҳам, шу сабабли, ўз рўмони учун мавзуни “ўтмишнинг кирли ва қоронғу кунлари”дан  танлаган бўлса, ажаб эмас.
Худодан ажралган адабиёт ўлимга маҳкумдир. Адабиётнинг ўлими – унинг ўқилмай қолишидир. Бизда ўзбек адиблари ХХ асрда нима учун жаҳон миқёсида танилмагани ҳақида ўйлайдиганлар бор. Жавоби оддий: даҳрий тузум уларни худодан ажратди. Улар ёзган асарларда худо йўқ эди ва бу асарларни истибдод ичидаги халқимизгина мажбуран ўқиди. Эркин халқлар эса мутлақо қизиқмади. Қизиқмайди ҳам, албатта.
Жаҳоннинг барча мумтоз асарлари илоҳият ва одам масаласини ёритган. Масалан, Данте, Шекспир, Гёте, Толстой, Достоевский, Маркес ва ҳоказо. Совет тузуми иймон-эътиқодни тақиқлагани учун онги бичилган адабиёт бу ҳақда ҳис этиш тугул, ўйлашга қодир эмас эди.
Бугун моҳиятга қайтиш фурсати келди. Миллат ўзлигини танишга интиларкан, албатта, Худони танишга мажбур. Каминанинг “Жангчи” қиссаси шу йўлда бир тажрибадир.
Бу қисса Аллоҳдан ёрдам сўраган ҳолда ёзилди. Унинг китобхонга етиб боргани муаллиф учун буюк неъматдир.
Аллоҳим, ушбу қиссани ҳаммамизга ҳар томондан манфаатли эт!
Сўзларимизни гўзал этганинг каби ният ва ўйларимизни, амал ва ишларимизни гўзал ва Ўзингга мақбул айла!

Акром Малик,

Тошкент, 2020.
    </item>

    </string-array>

</resources>